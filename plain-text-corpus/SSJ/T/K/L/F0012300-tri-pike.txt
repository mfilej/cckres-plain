 
Potovati  ob  obali  in  nasploh  vse  do  doma  je  bilo  sanjavo ,  lepo ,  na  trenutke  svetleče  melanholično .  Prispela  sva  pozno  zvečer  in  šla  vseeno  na  pivo .  Vso  pot  sem  bila  večinoma  odsotna  in  sama  s  sabo  in  nisem  jokala  za  otoki .  Večer  je  bil  svež ,  pivo  osvežujoče .  Še  sem  slana  in  z  morskim  vonjem  na  sebi .  Aleksander  je  potem  gledal  nek  film ,  ki  je  bil  sprva  tudi  meni  všeč ,  vsaj  dokler  nisem  pojedla  vsega  čipsa  in  čokolade .  Na  filmu  so  bili  vsi  pametni  in  lepi  in  simpatični ,  meni  pa  se  ni  ljubilo  nič .  Morala  bi  se  ljubiti ,  smejati  ipd. ,  pa  se  ne  −  čisto  drugače  je  kot  v  filmih .  Dolgčas  mi  je .  In  Aleksander  si  me  ne  želi ,  in  to  je  grozno .  Tu  sva ,  sama  doma ,  in  on  je  s  tem  zadovoljen ,  jaz  pa  ne .  Odplazim  se  na  teraso ,  mrzlo  je  in  dežuje ,  vešče  se  zaletavajo  vame  in  vlaki  ropotajo .

Nad  nama  brenčijo  muhe ,  listi  breze  poplesujejo  v  vetru .  Hladneje  je  in  malo  naju  zebe .  Z  izpitom  bolj  slabo  kaže ,  najbrž  se  čisto  preprosto  premalo  učim ,  brez  cilja  pred  sabo .  Sanjala  sem ,  da  me  mami  prezira ,  in  sem  jokala ,  potem  sem  se  vzravnala  in  ji  rekla ,  da  nikoli  več  ne  spregovorim  z  njo .

V  kinu  pod  nebom  in  med  grajskimi  zidovi  sem  gledala  Ure  do  večnosti .  Domov  sem  prišla  omotična ,  v  sebi  sem  čutila  vso  težo  in  lahkost  obenem ,  in  zavedela  sem  se ,  kaj  vse  si  zdaj  nalagam  pod  kožo  in  kako  malo  bo  potrebno ,  da  plane  na  dan  in  me  odtuji  od  vsega  domačnega .  Utrujena  sem  mu  končno  dala  mir  in  spala ,  spala ,  spala .

Čez  noč  bom  napisala  nekakšno  romanco ,  pač  zaradi  tolarjev ,  ki  jih  bo  prineslo  7000  znakov .  Relativno  lahko  prisluženi  denar ,  vendar  je  baje  nočno  delo  že  samo  po  sebi  vredno  več ,  pravijo  v  tovarnah ,  zdravstvenih  domovih ,  tovarniških  laboratorijih ,  nočnih  klubih  itd.  Seveda  bi  te  ure  raje  preživela  z  živim  človekom ,  ki  bi  mi  zanetil  to  skoncentrirano  tlenje  pod  kožo  in  ga  pripustil  do  sebe .  Poklicala  sem  Aleksandra ,  zaradi  pogrešanja  in  ne  toliko  zaradi  pogovora ,  pogrešanja  se  ne  da  nadomestiti  z  besedo ,  sploh  z  ničimer ,  to  dobro  ve  mačka ,  ki  je  toliko  časa  sama  in  potem  se  samo  carta ,  ves  čas ,  in  prede  in  se  muza  in  si  zapolnjuje  tisto  praznino ,  ki  jo  vrta  in  vrta  negotovost  in  hrepenenje  po  tem ,  da  bi  jo  kdo  cartal  ves  čas .

» Kdo  sem  jaz  in  kaj  lahko  dam ?  Saj  komaj  obstajam :  med  vsemi  fantomi ,  ki  blodijo  danes  po  svetu ,  sem  jaz  največji  fantom .  Doživljal  sem  ljubezen  fantomov ,  neodločno  in  razpršeno  kakor  hlapi ;  ne  poznam  pa  jedrih  strasti  živih . «  J.  P.  Sartre :  Muhe

Jaz  pa  še  zmeraj  v  istem  pritlehnem  in  enakomernem  tempu  privabljam .  Sem  tempirana  in  le  navidezna  latenca ,  pod  katere  okriljem  mrgoli  na  tisoče  medsebojno  izključujočih  se  občutkov  in  čustev .  Hočem  takšno  in  hočem  drugačno  življenje .  Hočem  to  in  hočem  ono ,  in  vendar  samo  pridno  čakam ,  da  se  vse  lepo  in  vse  grdo  nepovzročeno  zruši  name .  Nočem  biti  odgovorna ;  opravičujem  se  z  norostjo .

Brez  kretenj  in  počasi  pravi  Višnja :  » Tale  je  pa  sramežljiv . «

» To  nevidenje ,  nezaznavanje ,  da  notranje  želje  ne  sovpadajo  z  zunanjimi  dejanji ,  je  sled ,  ki  jo  živalski  ženin  pušča  za  seboj .  Njegova  navzočnost  v  psihi  je  kriva ,  da  ženske ,  ki  pravijo ,  da  si  želijo  razmerje ,  naredijo  vse ,  kar  morejo ,  da  bi  spodkopale  ljubeč  odnos  …  Kjer  koli  preži  in  deluje  plenilec ,  je  vse  iztirjeno ,  razpadlo ,  obglavljeno . «  Clarissa  Pinkola  Estes :  Ženske ,  ki  tečejo  z  volkovi

Vprašal  me  je  po  imenu ,  se  odmaknil  in  me  premeril .  Še  vedno  sem  se  le  smehljala .  To  ni  bilo  čakanje  na  poljub ,  pač  pa  čista  prisotnost ;  na  vseh  premicah  sistema  dimenzij  bi  lahko  hkrati  narisala  križec ,  ki  bi  bil  troedinost  mene  zdaj . 

Zvečer  je  bilo  pri  nas  na  obisku  ogromno  ljudi .  Sedela  sem  z  njimi  v  cigaretni  megli  in  kadila .  Kar  na  tleh ,  ker  nikjer  več  ni  bilo  prostora .  Ne  maram  več  postelje ,  bolehanja ,  rada  bi  z  njimi  pila  vino .  Prišla  je  Tais ,  in  to  z  Ninom .  Sedela  sta  na  moji  desni  in  sploh  ju  čutim  povsod  po  sebi ,  pa  ne  njiju ,  temveč  Egona .  Zakaj  se  vsi  ti  ljudje ,  ki  me  spominjajo  nanj ,  zbirajo  okrog  mene ?  Zaljubljena  sem  v  dva .

Ni  mogoče ,  sem  si  mislila ,  ko  sva  s  Princem  ostala  sama .  Kako  je  mogoče ,  da  sva  po  tem  prepolnem  večeru  tako  čudovito  sama ?  Božal  me  je  v  nedogled ,  dokler  nisem  popolnoma  pozabila  na  vse ,  in  sva  se  ljubila ,  izgubljal  me  je  in  osvajal  in  spet  znova .  Z  glasovi  kot  podaljški  najinega  telesa ,  kamor  bi  se  potapljala  do  onemoglosti ,  do  bolečin ,  če  bi  le  znala .  In  ne  zmorem .  Samo  nekdo  sem ,  ki  ne  sega  po  ničemer  z  gotovostjo .  Preden  sva  zaspala ,  sem  si  zaželela ,  da  bi  ta  noč  trajala ,  kot  ni  še  nobena .  Samo  spala  bi  in  spala  in  se  prebudila  ob  njem ,  sveže  budna  bi  si  potem  privoščila  lenoben  dan  brez  ene  same  misli  na  svet ,  ki  omejuje ,  priklenja ,  zahteva  …  Toda  zdaj  je  ponedeljek  in  on  je  na  vlaku  za  Ljubljano ,  v  tišini  zgodnjega  jutra ,  ki  se  je  medtem  že  prebudilo ,  pločniki  so  se  napolnili ,  vse  več  in  več  je  spet  ljudi ,  ki  zapirajo  pokrove  svoje  samote ,  da  ne  bi  zlezla  ven ,  kot  bi  rekel  Minatti .

Tokrat  puščam  mlačno  vodo ,  da  se  mi  steka  po  prstih  in  dlaneh ,  nekam  dol ,  navzdol ,  kljub  vsemu  veselju  čez  dan .  Zdaj  nisem  več  mrzla  in  nebo  ni  več  samo  nizko  izpod  oblakov  in  prineseno  s  hladnimi  vetrovi ,  ki  znajo  le  odnašati .  Tais  nama  kuha  večerjo ,  ne  samo  to ,  spekla  nama  bo  štrudelj .  Cigaret  mi  ne  zmanjka ,  prav  kakor  ne  zmanjka  vode ,  vedno  bo  tekla ,  mojih  vedno ,  čeravno  mogoče  ne  vedno  otrok  mojih  otrok .  Težko  diham ,  čeprav  je  postopek  nezahteven .  Težko  spuščam  iz  rok  in  življenje  mi  jih  na  silo  razklepa ,  borim  se ,  bijem  vnaprej  izgubljene  boje ,  kot  da  sem  neumna .  In  ne  vidim  vedno  skozi  solze ,  pri  odprtih  vekah  strmim  v  brezbarvnost  ničesar  –  tistega  nekaj ,  kar  je  bilo  zelo  veliko  in  močno ,  zdaj  pa  je  nič  in  ničesar  več  ni .  Pa  se  potem  sprehodim  naprej .  In  tako  lepo  je  spet ,  veter  mi  bije  v  telo ,  boža  me ,  in  spet  se  ustavljam .  » Za  en  sam  smehljaj  naredila  bi  vse  … «  ( Cabaret  Patetico )

Zdaj  sem  na  Krasu ,  blizu  grada  Štanjel .  Poročila  se  je  moja  dobra  prijateljica  iz  osnovne  in  srednje  šole .  Nikoli  nisem  verjela  v  procedure ,  kot  je  tale ,  toda  danes  …  Onadva  sta  preprosto  nedvoumno  rojena  za  to ,  da  se  najdeta ,  izgubita ,  poiščeta  in  poročita .  Jecljala  sem  čestitko ,  med  smehom  so  mi  po  njeni  obleki  kapljale  solze .  Od  grbančenja  me  boli  čelo ,  sedim  za  šankom ,  kjer  nekaj  lokalcev  gleda  prenos  nekega  športnega  dogodka ,  in  kadim  cigareto  za  cigareto .  Lačna  sem  hrane ,  vina ,  ljubezni .  Sita  sem  neznancev ,  plitkih  pogovorov ,  čakanja .  S  Taško  sva  edini  povabljenki  izmed  ljudi  » od  prej «  in  sva  pravzaprav  nekakšna  odtrgana  osnovnošolska  deteljica .  Marjetica  je  v  dolgi  beli  obleki  simbol  skritih  ženskih  hrepenenj  in  v  opomin  umiranja  starega  in  rojevanja  novega .  Minevanje .  Še  naprej  bom  pila  rumeni  muškat ,  v  dobri  veri ,  da  je  moj  današnji  smeh  dovolj  topel ,  da  bi  pogrel  siceršnjo  mene  in  me  krivoverko  skril  pred  ljudmi ,  ki  si  drznejo  verjeti  v  zakon  med  moškim  in  žensko .  Ta  večer  je  zame  poseben  −  Marjetičin  zakon  je  bil  srčno  sklenjen ,  morda  eden  na  milijon . 

Danes  je  bil  Princ  še  posebej  tih ,  miren  in  nežen .  Meni  se  je  za  trenutek  zazdel  žalosten ,  pa  je  rekel ,  da  bo  žalosten ,  ko  bo  žalosten ,  tudi  pri  meni . 

In  ure  so  minevale .  Skoraj  sem  že  obupala  in  potonila  v  žalost ,  ko  je  pozno ,  veliko  kasneje ,  kot  sem  pričakovala ,  poklical  Princ  in  me  ves  srečen  obvestil ,  da  je  končal  delo ,  in  me  povabil  k  sebi .  Šla  sem .  In  bila  ljubosumna  na  to ,  da  so  po  koncu  obveznosti  šli  še  na  pijačo ,  na  nekakšne  pogovore ,  ki  so  del  njihovega  dela  na  faksu .  Kakšen  poklic !  Pa  tako  izključujoč ?  Skloniš  glavo ,  pa  jo  potem  ponudiš  smejočo  se ,  privzdignjeno ,  poješ  ponos  in  se  nastaviš  nežnosti ,  ki  čakaš  in  čakaš  nanjo  ves  dan  …

» Vem , «  rečem .  In  vprašam :  » Pa  ti  niti  malo  ni  bilo  hudo ? « 

Ljubljana .  Nič ?  Sonce  in  prah  v  njem ,  vonj  po  prostoru  moškega  brez  ženske .  Ti  si  pravšnji  zame .  Prosim  te ,  glej  me  naravnost  in  me  še  naprej  poslušaj  z  rezervo .  Raznaša  me  od  upanja ,  ki  mi  ga  daješ  s  tem ,  da  te  moja  prisotnost  ne  ovira  v  lastni  resnici .  Rada  bi  ti  postala  bolj  podobna ,  tako  da  bi  v  tem  postala  podobna  sebi .

Dvorni  trg ,  popoldan .  Zraven  kave  dobiš  rjava  sladkorčka ,  ne  da  bi  prosil  zanju .  In  ko  naročiš  belo  kavo ,  ti  jo  postrežejo  v  skodelicah ,  kakršne  imava  z  Gregom  doma .  Ljudje  se  pogovarjajo  potiho ,  kot  bi  se  sramovali  svojih  drobnih  laži  in  prikrivanj ,  v  nasprotju  s  tistimi  na  drugi  strani  Ljubljanice ,  na  primer  v  Mačku ,  ki  so  po  moderno  decentni .  Malo  naprej  od  tam  je  trgovinica  z  lepim  zelenim  šalom  za  4000  tolarjev ,  če  plačaš  v  gotovini ,  sicer  je  dražji  in  baje  je  tudi  zadnji .  Prodajalka  si  iskreno  želi ,  da  bi  bil  čim  prej  moj ,  ker  je  kot  ustvarjen  zame .  Tam  so  ljudje  očitno  preglasni  in  preveč  jih  je  na  kupu .  Mogoče  pa  ravno  zato ,  da  bi  v  tem  hrupu  lahko  prišli  do  izraza ,  delajo  še  večji  hrup ,  kar  vodi  v  začaran  krog . 

Napol  gola  se  valjam  po  prašnih  tleh .  Tako  malo  vem .  Zbojim  se ,  kadar  me  nihče  ne  zamoti  s  čim  lepim .  Ni  nujno  človek ,  lahko  je  nebo  ali  oblak  na  njem .  Pogrešam  Princa ,  in  čeprav  mi  ni  nič  manj  lepo  brez  njega  tu  doma  ali  v  mestu ,  bi  rada  vedela ,  da  je  nekje  in  da  od  tam  pride  k  meni .  Ne  slišim ,  da  me  kliče ,  ne  vidim ,  da  me  gleda .  Rada  bi  mu  zaupala ,  pa  sem  samo  realna .  Zaljubljena  sem  v  noči  iz  nedelj  na  ponedeljke ,  v  utrujenost  teh  juter ,  v  svetlobo  sveč ,  ki  se  koprenasto  razširja  po  najini  goloti  in  jo  vpijava ,  ko  rjuhe  vpijajo  naju .  Obožujem  tiho  ležanje  z  njim  in  cvrčanje  pepela ,  prostore  vedoželjne  prevzetosti  med  mojimi  temnimi  in  njegovimi  modrimi  očmi ,  premikanje  vsega ,  ki  se  je  odpovedalo  pametnim  besedam .  Potem  gre .  In  spet  pride  . . .  Veliko  pesmi  sem  napisala .

V  Galei  čakava  na  pico .  Hecno ,  niti  malo  nisem  lačna .  Najbrž  sem  preveč  utrujena .  Tako  zaljubljena  sem ,  da  mi  ni  mar  slabe  glasbe ,  ki  se  razlega ,  ne  slišim  je ,  če  ni  lepa .  Če  so  druge  zaljubljene  ženske  slepe ,  potem  sem  jaz  morebiti  gluha ,  kajti  vidim  zelo  dobro ,  in  preteklost  in  trenutnost .  Nič  posebnega  nista  in  poznam  kraje ,  kjer  se  rada  spotaknem .  Zunaj  dežuje ,  Princ  me  prosi ,  naj  sama  počakam  na  pico  in  mu  jo  potem  prinesem  –  doma  sva  za  vogalom  in  on  ne  bi  rad  zamudil  neke  nadaljevanke .  Zadnje  čase  imam  vedno  s  sabo  beležko ,  zato  je  v  njej  toliko  več  neumnosti  in  nezanimivih  opisov .  Črtam  jih ,  čečkam  po  njih .  Po  glavi  mi  roji ,  kako  rada  bi  si  kupila  plašč ,  škornje ,  čipkasto  perilo ,  očala  in  podobno .  Cel  kup  stvari  bi  zdajle  rada  imela .  Pa  so  obleke  najbrž  nesmiselne .  Lepše  je  golo  telo ,  četudi  prezeba ,  prav  kakor  je  razmočeno  jesensko  listje  na  tleh  lepše  od  plahte  dežnikov .  Dežniki  so  iz  višine  smešno  neznatni  …  Lesena  miza ,  sol  in  poper ,  bel  in  rdeč  kozarec ,  prismuknjeni  pogovori .  Danes  je  zadnji  dan  tega  leta  in  odvija  se  še  z  večjo  leno  navadnostjo  kot  ostali .  Noč  bo  minila  bliskovito ,  vedno  je  tako .  Zamudim  velik  del  tistega ,  na  kar  se  pripravljam .  Mimo  mene  gre ,  ko  čakam ,  da  pride ,  in  ne  opazim .  Čas  se  ne  zaustavi . 

Zdaj  je  tu  na  videzen  mir ,  počutim  se  osamljeno ,  hotela  bi ,  da  ima  ves  čas  roko  na  meni ,  da  se  me  ves  čas  zaveda .  Pa  je  popolno  nasprotje  vsega  tega ,  kar  jaz  bolestno  zamenjujem  za  ljubezen .  Zdaj  že  vem ,  kako  se  potrpi ;  če  je  mogoče ,  raztreščim  pozornost  na  koščke ,  da  se  le  še  v  majhnih  zrcalcih  ogledujem  in  je  videti  bolj  znosno .  Podolgovata  sem ,  potopljena  v  nežnost ,  sprijaznjena .  Ko  me  pogleda ,  se  raztopim ,  njegov  nasmeh  me  ljubkuje  . . . 

Džola  za  džolo  za  džolo .  In  filmi ,  medtem  dotikanje  oblakov ,  slika  njegovega  obraza ,  spomini  na  toploto .  Dotikanje  vode  iz  pipe ,  ogledalo  z  rdečimi  očmi ,  črnimi  očmi .  Svetim  se ,  še  koža .  Še  en  zapravljen  dan .  V  knjižnici  sem  se  učila  in  prebrala  nekaj  časopisja .  Brez  učinka .  Moj  vrhunec  dneva  so  bili  videospoti  skupine  Depeche  Mode  na  televiziji .  Predstavljala  sem  si ,  kako  jih  poslušava ,  v  moji  prejšnji  sobi ,  na  trebuhu  leživa  in  gledava  predse ,  drug  ob  drugem .  Mirna  sva .  Nič  ne  razmišljava ,  kaj  je  prav  in  kaj  ni ,  kaj  kdo  čuti  in  kaj  ne ,  pred  nama  gori  sveča .  Takrat  mi  je  rekel ,  da  mu  je  lepo  z  mano .  Pogrešanje  občutim  na  sto  različnih  načinov .  Vsi  so  večji  od  resničnosti ,  zato  jih  sovražim .  Rada  bi  živela ,  rada  bi  čutila  ob  njem  in  ne  daleč  stran .  Nočem  več  pisati  skrivnosti  −  ko  zdaj  pišem ,  ne  maram ,  da  mi  kdo  gleda  pod  prste ,  ker  se  sramujem .

Poslušamo  Muse .  Bela  pravi ,  da  je  ta  človek  glasbeni  genij ,  Manja  pravi ,  da  bi  se  poročila  z  njim ,  jaz  pa  bi  ta  trenutek  rada  bila  on .  Če  bi  zdajle  imela  pod  kožo  vso  to  poezijo  in  kitarske  in  klavirske  kitice ,  bi  bila  več  kot  zadovoljna .  In  ko  bi  ob  tem  obdržala  še  svoje  žensko  telo ,  potem  bi  mi  prav  kakor  zdaj  ne  bilo  pomoči ;  vseeno  bi  hotela  ležati  ob  Princu  in  poslušati  njegovo  dihanje .  Čeprav  berem  dobro  knjigo ,  poslušam  dobro  glasbo ,  jem  dobro  hrano  in  se  družim  z  dobrimi  ljudmi ,  sem  čudežno  zadovoljna  le  v  njegovi  ljubezni ,  ki  se  sveti  na  vrhovih  najinega  dotikanja .  Pogrešam  dotikanje .  Zjutraj  v  polsnu  prisluškujem  premikom  v  stanovanju  in  si  zaželim ,  da  bi  bili  ti  koraki  na  hodniku  njegovi ,  da  bi  se  prikradel  k  meni  pod  odejo ,  kjer  sva  sami  s  toploto ,  želim  si  tako  močno ,  da  začnem  sanjati ,  da  je  oddaljen  samo  še  za  korak ,  že  čisto  pri  meni  . . . 

Vest  me  peče ,  ker  nimam  moči ,  da  bi  mi  bilo  lepo .  Princ  je  s  prijatelji  v  njihovem  lokalu  in  me  je  povabil ,  naj  se  oglasim .  Seveda  bi  mi  bilo  ljubše ,  da  bi  bil  z  mano  ali  pa  prišel  pome  in  bi  skupaj  šla  tja .  Vendar  sem  se  podvizala  in  šla .  Zelo  je  bil  dobre  volje ,  in  vest  me  peče ,  da  ravno  zdaj  nimam  nobene  energije .  Čas  moje  črne  me  pogosto  naredi  kataleptično ,  šele  tik  pod  mejo  neznosnosti  se  zorni  kot  premakne  na  normalno  in  šele  takrat  mi  je  realnost  dosegljiva .  Do  tod  pa  vse  črno ,  gosto  kot  katran !  Utrujena  od  večnega  nihanja  se  prepuščam  suženjstvu  svojega  sveta  sreče  in  obupa . 

Kadar  se  poljubljava ,  ni  nobenih  dilem .  Tista  dva  midva  ne  poznava  ničesar  razen  ljubezni ,  svetlikava  se  v  njuni  predanosti .  Midva  druga  dva  pa  sva  ranljiva  ali  nepremakljiva ,  šibka  ali  močna ,  lažna  ali  resnična .  Le  kdo  bi  živel  ob  tem  v  miru  božjem ?  Lani  sem  hodila  v  nek  lokalček ,  bil  je  to  moj  domači  lokalček .  Vendar  pa  videz  lahko  vara .  Če  so  stari  Grki  govorili  o  tem  in  mislili  na  varljivost  stvari ,  ki  so  nam  zdaj  očitne  skorajda  od  rojstva  −  pač  skozi  družbene  oči  in  skupen  vir  znanja  in  napredka  − ,  potem  so  mi  zato  zelo  blizu .  Le  koliko  je  nevidnega ,  pa  kljub  temu  čisto  normalnega  in  naravnega .  Globina  tega  je  v  tem ,  da  še  ni  čutno  in  ne  razumsko  zaznavno .  Domačnost  …  nikoli  se  pravzaprav  nisem  nikjer  in  z  nikomer  zares  udomačila ,  pa  če  se  je  še  tako  zdelo .  Začenjali  so  v  to  verjeti  in  dovolila  sem  jim  in  verjela  še  sama .  Zdaj  govorim  o  moških .  Povsem  možno  je  prevarati  samega  sebe  in  ta  slepota  je  najhujša  vseh  laži .  Torej ,  ne ,  zame  ni  doma  v  nobenem  smislu ,  si  ga  pa  želim .  Zdaj  pa  naj  mi  on  pomaga ,  če  lahko .  Seveda  ne  more  in  jaz  se  ne  spremenim  in  ne  postajam  lažja .  Če  bova  zdržala  do  sezone  košnje ,  bova  rezala  drug  po  drugem .  Če  bova  zdržala  še  to ,  se  bo  naslednjo  sezono  vse  skupaj  ponovilo .  Vse  zavedno  vmešavanje  v  naravno  pot  človeka  in  njegove  duše  se  mi  zdi  nesmiselno ,  ker  je  strateško  in  strateško  je  neresnično .  Pogumno  ni  rezanje  samega  sebe ,  pogumen  je  odkrit  strah ,  nevednost ,  napačnost  in  druge  človeške  slabosti  …  Vseeno ,  mimo  vsega ,  samo  njegova  bi  bila  rada  . . .

Lepe  breze ,  lepa  ograja ,  lepe  splašene  srne  najinega  enega  telesa .  Violinski  spev  bi  si  želela  postati  zanj ;  lahen ,  čudovit  in  nezavezujoč .  Lovil  bi  me  v  ušesa ,  ko  bi  luna  in  sonce  igrala  name ,  vsak  s  svojo  polovično  močjo .  Ko  bi  zmogla  ljubiti  še  tako  drobne  nepopolnosti .  Želim  si  ostati  na  njegovi  desni  strani  in  zjutraj  prvih  poljubov .  Lahko  bi  umrla  v  tem .  Vztrajam  v  lepi  in  boleči  pozi ,  udobno  zavita  v  toploto  minulega  iskrenja .

Ko  se  zbudi ,  gre  …  Spet  ne  pišem  več  toliko ,  dosti  pohajkujem  in  se  za  silo  ohranjam  v  čim  bolj  nezavednem  stanju .  Mravljince  si  spuščam  po  nosnicah  do  pljuč ,  gorivo  za  zmagovanje  po  grlu  do  želodca .  Vse  zapravim ,  denarja  nimam  zato ,  da  ga  bom  gledala .  In  srca  nimam  zato ,  da  bodo  drugi  hodili  po  njem ,  moje  srce  je  na  počitnicah ,  daleč  nekje ,  kjer  ni  nikogar ,  da  bi  legel  nanj .  Sama  sem  tu ,  vsemu  se  smejim ,  pa  ne  iz  srca ,  kot  že  rečeno .  Nimam  ljubčka ,  ki  bi  mi  obrisal  solzo ,  to  priznam ,  kajti  ljubezen  ni  več  mila ;  težka  je ,  promiskuitetna ,  zanikrna ,  boleča .  Kje  si ,  srce  zlato ?

Tišina .  In  ledena  gorska  veriga .  In  njegova  žalost ,  ki  se  sprevrača  v  bes .  Rekel  je ,  da  bova  zdaj  šla  na  predstavo ,  in  oddirjala  sva ,  samo  še  nekaj  minut  je  bilo  do  začetka .  Hodil  je  tako  hitro ,  da  sem  komajda  vzdržala ,  razdalja  med  nama  se  je  večala  in  na  koncu  sem  tekla  za  njim ,  razdalja  pa  se  je  še  zmeraj  večala .  Počakal  me  je  pri  vhodu  . . .  Zavedela  sem  se ,  da  ves  čas  tekam  za  njim  kot  nora ,  in  on  me  lepega  dne  ne  bo  več  počakal .  Nekaj  je  narobe ,  nekako  nisem  zmogla ,  ne  da  bi  si  zaželela  drugega ,  in  zdaj  sem  gotova  vase ,  pa  nikoli  več  ne  bom  gotova  na  splošno .  Nekaj  je  bilo  narobe .  Zakaj  bi  ga  sicer  lovila  ves  čas ,  zakaj  pravzaprav  me  je  zanemaril  in  izkoristil  moje  veliko  hotenje  po  nama ?  Prepričana  sem  bila ,  da  me  njegove  roke  ne  bodo  nikdar  več  objele .  In  vedela  sem ,  kaj  hočem .  Pa  da  to  zdaj  izgubljam ,  da  sem  to  imela  in  nisem  videla  skozi  stvari ,  zdaj  pa  izgubljam .  Teža  neizpolnjenosti  moje  edine  velike  ljubezni  me  je  grobo  prijela  okrog  pasu  in  na  smrt  me  je  bilo  strah  za  moje  malo  črno  srce ,  ki  ljubi ,  ljubi ,  ljubi ,  greši  in  prosi  in  ljubi ,  se  zvija  od  bolečin .  In  Leu  sem  strla  srce .  Moja  krvoločnost  je  bila  izsiljena .  Vsa  sem  Prinčeva  in  tudi  za  trenutek  nisem  prenehala  biti .  Moja  zaljubljenost  v  drugega  je  trajala  slabo  uro ,  potem  sem  jo  pomilovala  in  zaničevala .  Uboga  sem .  Ubijati  moram ,  da  se  sploh  lahko  preživim . 

Nič  ne  čutim .  Princu  sem  napisala  sms  in  ga  prosila ,  naj  mi  stoji  ob  strani ,  čeprav  je  včasih  vse  tako  neresnično .  Pogrešam  ga .  In  svojo  zvezo  z  zemljo  in  poljube  nedoumljive  ljubezni .  Rada  bi  živela  z  njim  ločeno  od  ostalega  sveta ,  pa  si  potem  raje  obdrživa  ostali  svet  in  tja  izvrževa  svoj  drek .  Nad  mano  so  oblaki ,  to  obdržim  zanj . 

Jasmina  nama  je  prinesla  živo  rumeno  narciso ,  prišla  sta  s  fantom ,  ki  je  prav  danes  Tais  povedal ,  da  mu  ni  vseeno ,  kaj  se  bo  z  njo  zgodilo ,  čeprav  je  veliko  slabega  storila  veliko  ljudem .  Jokala  je .  In  rekla  mu  je ,  naj  vpraša  mene ,  ker  jaz  sem  njena  edina  prijateljica .  Seveda  me  ni  vprašal  in  mu  torej  nisem  odgovorila .  Kaj  naj  bi  mu  sploh  rekla ?  Včasih  si  mislim ,  da  nikogar  izmed  nas  nikoli  ni  imela  rada ,  pač  samo  tako  malo ,  zaradi  nekakšne  neskončne  potrebe  po  bolečini ,  ki  jo  grabi ,  da  bi  je  ne  doletela  izza  hrbta .  Še  zmeraj  jo  poskušam  razumeti ,  prav  vsak  njen  najmanjši  odmik  in  približek ,  ker  globoko  v  sebi  vem ,  da  ima  vse  smisel ,  ki  se  mi  bo  lepega  dne  razkril  v  njej .  Toda  zdaj  se  ji  izogibam  . . . 

Poklical  me  je  Greg ,  ker  ga  skrbi  zame ,  kar  sem  izvedela  že  od  drugih .  Res  sem  se  čudno  obnašala ,  in  to  opazim  šele  zdaj .  Še  včeraj  bi  mi  bilo  v  nadlego ,  danes  pa  sem  vesela  in  hvaležna ,  tudi  staršem .  Čeravno  me  je  Egon  pregnal  iz  svojega  popolnega  ( v  smislu  lepega )  pogorišča ,  sem  še  zmeraj  na  robu  dveh  svetov .  Korak  nazaj  v  normalnost ,  ki  se  zdi  nujna  in  še  vedno  manj  resnična .  Če  sem  prejšnji  teden  hlepela  po  smrti ,  zdaj  spet  hrepenim  po  življenju ,  po  tistega  malo ,  ki  ga  še  skrivam  v  sebi .  Morala  bi  biti  in  ostati  na  tej  strani ,  čeprav  se  mi  samo  tam  zdi ,  da  sem  cela .  Toda  z  Egonom  si  zdaj  ne  moreva  več  biti  v  pomoč .  Odrezanost  od  njega  je  v  pomoč  meni .  Kdaj  drugič  −  takrat  pa  bom  šla  do  dna ,  dan  na  dan  na  dan  bom  odhajala  in  bom  vse  bliže  varni  topli  težki  temi  in  stran  od  tod ,  od  življenja ,  od  teh  groznih  dni ,  to  bom  naredila .  Ker  si  to  prigovarjam ,  lahko  zdržim ,  da  tega  ne  storim  zdaj .  Laže  je  odlašati  propad ,  kot  pa  se  mu  odpovedati .  Nič  drugega  si  ne  želim ,  in  ko  srečam  dimnikarja  ali  pa  se  utrne  zvezda ,  se  ne  spomnim  ničesar  …

Moj  prvi  trip  je  čudovit .  Pišem  počasi  in  barve  odmevajo ,  ko  se  plazim  po  dotikih  …  Dotiki  vsega  …  Najina  ljubezen  je  preveč  trezna  ( za  vse ,  kar  me  pobija ,  si  izmisliš  zdrave  razloge )  …  Vse  bo  zbledelo ,  ko  izgorijo  belo  rdeče  luči  …  Jutro  bo .  Naj  me  obdrži  noč  –  nočem  nazaj .  Vse  je  nežno  –  moje  dlani ,  še  prstan ,  vsak  pogled ,  na  kar  koli ,  me  boža  …  Ti  zblediš .  V  trebuhu  dela  žalost  kroge  iz  krogel  …  Svetloba .  In  vonji  v  plasteh .  Spomin  na  navadnost  izgine ,  prileplja  se  na  žalost ,  spreminja  se  vanjo  …  Otrok  sem .  Tvoja  ženska ,  ki  ne  bo  nikoli  več  tvoja ,  pa  čeprav  bi  to  hotel .  Tako  želim  si ,  da  bi  spet  hotel  …  Pa  da  bi  te  spustila  spet  k  sebi  …  Vse  zbledi .  Glasba  me  vzame .  Potujeva .

V  mesto  sem  šla  na  sladoled  za  zajtrk  in  na  kavo  v  Baristo .  Jevgenij  Onjegin  mi  je  nenormalno  všeč ,  sicer  se  mi  ne  ljubi  posvečati  se  opombam ,  ki  jih  je  toliko ,  pa  se  vseeno  poglabljam  vanj .  Leo  bi  rekel ,  da  ga  prelistavam .  On  vidi  poglabljanja  le  v  velikanskih  naporih .  On  bi  za  eno  stvar  storil  skoraj  vse ,  le  tistega  ne ,  kar  stvar  od  njega  zahteva .  Toda  zdaj  govorim  že  o  drugih  stvareh .  Srečala  sem  Egona ,  tako  krhek  se  mi  je  danes  zdel .  Potem  sem  vseskozi  mislila  nanj ,  kot  bi  bila  njegova  vdana  ljubica ,  in  takšna  sem  samo  v  bližini ,  samo  z  nekom ,  ki  je  tu ,  ki  je  na  vseh  ravneh  pripravljen  biti  tu .  Torej  z  nikomer  …  Rada  imam  njegov  smeh ,  vse  na  njem  je  očarljivo ,  kadar  se  smeji .  In  včasih  ga  sovražim ,  pa  pomilujem .  Nekatere  zaljubljenosti  so  pač  krogovečne ,  morda  je  ta  takšna ,  cel  spekter  sranja  se  vrti  v  krogu  z  njim .  Leo  je  drugačen .  Ne  privablja  me  sam  s  sabo ,  pač  pa  s  to  svojo  trubadursko  ljubeznijo ,  ki  ji  včasih  za  trenutek  podležem .  In  si  potem  mislim ,  da  ga  izkoriščam .  Tolikim  idiotom  sem  se  že  dala ,  nekomu ,  kot  je  on ,  pa  za  nobeno  ceno .  Poniževalno  je  in  kruto .  Ista  stvar  mi  je  v  drugačnem  trenutku  ogabna .  V  tistih  sanjah ,  ko  sem  se  želela  otresti  njegovega  prijema ,  je  bil  ta  vse  močnejši  in  vse  bolj  boleč .  Hijena  je ,  ne  pa  trubadur . 

V  meni  in  v  Princu  sta  oba :  in  Onjegin  in  Tatjana .  Kdo  sva ?  Nažrla  sem  se  dobrot ,  zdaj  pijem  pivo .  Ponoči  sem  do  jutra  pisala  besnečo  in  tarnajočo  kolumno ,  mami  mi  je  rekla ,  da  me  po  tem ,  ko  jo  je  prebrala ,  ne  upa  več  poklicati .  Ničesar  ne  ve  o  meni ,  govori  mi  neumnosti ,  in  to  sem  zakrivila  sama .  Nekega  dne  sem  prenehala  deliti  z  njo  svoje  življenje ,  verjetno  se  mi  je  zdelo  preslabo ,  da  bi  ji  povedala  zanj ,  včasih  pa  enostavno  ni  slišala .  In  je  preslabo ,  to  je  dejstvo ,  toda  za  vsa  pričakovanja  na  svetu  je  še  slabše  to ,  kar  iz  nevednosti  ali  iz  strahu  izražamo  namesto  resnice  . . .

Zaspala  sem  utrujena  od  dobrega  refoška  in  se  zgodaj  prebudila ,  da  napišem  Jani  in  Lindi  nekaj  slovenskih  pesmi ,  preden  odpotujeta  domov  na  Češko .  Dobile  smo  se  pred  faksom  in  prinesla  sem  jima  po  tri  pesmi  različnih  mladih  avtorjev .  Fanta  sta  prišla  po  njiju  in  zdaj  bodo  vikend  preživeli  v  Logarski .  Kako  lepo .  Zadovoljna  sama  s  sabo  sem  šla  nazaj  v  posteljo .  Potem  pa  je  klical  Leo .  Povedala  sem  mu ,  da  spim ,  da  sem  utrujena ,  da  se  slišiva  kasneje .  Toda ,  ne !  Prišel  je  k  meni !  Da  mi  pove  še  enkrat  to ,  kar  mi  je  že  tisočkrat ,  da  ga  spet  zavrnem ,  kot  sem  ga  že  tisočkrat !  Vsega  imam  dovolj .  K  vragu  z  ljudmi .  Vse  je  treba  odjebat  in  izklopit  je  treba  telefon .  Ker  vsi  hočejo  in  si  jemljejo ,  čeprav  ne  pustiš ,  in  ni  jim  mar ,  da  prav  mogoče  mešetarijo  z  življenjem  in  ne  le  z  dnevom ,  z  neprespanim  jutrom .  Hotel  me  je  poljubiti  in  me  prijeti  za  roko .  Mar  res  čisto  nihče ,  niti  tisti ,  ki  najbolj  hrepenijo ,  ne  upoštevajo  želja  ljudi ,  po  katerih  hrepenijo ?  Hijene !  Na  živce  mi  gre .  Naj  si  poišče  ljubice ,  in  lahko  jih  bo  prebujal  proti  njihovi  volji  in  jih  puščal  same  proti  njihovi  volji ,  lahko  jim  bo  počel  vse ,  kar  bo  hotel !  Kot  lahko  meni  to  počne  Princ ,  ker  ga  ljubim  . . .  Samotar  pa  si  misli ,  da  je  boljši  od  njega .  In  da  sem  jaz  naivna .  Seveda ,  toda  samo  pred  Princem ,  samo  njemu  je  hijenstvo  odpuščeno ,  in  on  se  ne  spreneveda ,  kdo  je ,  točno  ve ,  da  je  takšen  in  da  mi  je  težko ,  in  živi  s  tem  in  si  ne  laže .  Ne  kot  samotar .  Enkrat  sem  popustila ,  zdi  se  mi  že  zdavnaj ,  in  vzneseno  rekla ,  da  sem  tudi  njegova .  Šibka  sem  to  rekla ,  da  si  ugodim ,  da  preživim  med  ljudmi .  Nikogaršnja ,  jasno ? !

Vsem  prepovedujem ,  da  se  zanašajo  name .  Toda  sebi ?  Težko  si  sledim ,  vsem  občutkom ,  ki  zamenjujejo  obleko ,  izginjajo ,  se  spet  pojavljajo  od  nikoder ,  kot  šalčke  čajev ,  na  milijone  njih  –  polnih ,  vročih ,  toplih ,  hladnih ,  polpraznih ,  izpitih  … 

Joški  deklice  Eve

se  valja  na  ležišču  z  mano ,

Doma  Greg  in  Gašper  že  četrti  dan  spreminjata  dnevno  sobo .  Se  pravi ,  da  moje  dnevne  sobe  iz  mojega  otroštva  več  ni .  Čez  čas  bom  najbrž  pozabila ,  da  je  sploh  bila ,  in  kakšna .  Ta  nova  pa  –  lepa  je . 

Mozartov  Requiem  in  sonce  na  strehi  nasproti ,  znanka  na  prehodu  za  pešce ,  upam ,  da  ne  bo  pozvonila  pri  meni .  Rada  sem  sama  z  mislimi  o  ljudeh ,  ki  sem  rada  z  njimi ,  pa  ne  zmeraj .  Emil  in  Lana  gresta  z  roko  v  roki  proti  mestu ,  venomer  tako  in  na  ista  mesta .  Pravkar  se  mi  zdi  še  najbolj  pametno  življenje  zapraviti  za  petje ,  slikanje ,  pisanje ,  znanstvene  raziskave  ipd. ,  ali  pa  za  droge .  Brez  tega  tudi  sprehodi  ne  bi  imeli  nobene  teže .  In  ne  branje  knjig ,  pitje  čaja ,  poslušanje  glasbe .  Brez  zapravljanja  časa  ne  bi  bilo  brezčasja .

Ta  dan  bo  težek ,  čutim  povsod ,  še  posebej  me  od  vsega  boli  glava .  S  Princem  sva  v  nedeljo  bila  na  pikniku  na  Fontani ,  kjer  sem  pila  viski  in  bosa  igrala  tenis .  Počutila  sem  se  božansko .  Tudi  prejšnjo  noč  sem  pila  viski ,  z  Manjo  sva  jo  prebedeli  ob  učenju  in  potem  obe  naredili  izpit .  Princ  je  imel  do  večera  vaje  in  je  bil  preutrujen ,  da  bi  se  dobila  ali  da  bi  spal  pri  meni .  Pogrešala  sem  ga  na  način  starih  časov  –  da  bi  le  prišel  in  bi  v  objemu  zaspala ,  zelo  zgodaj  bi  lahko  zaspala ,  tako  izčrpana  in  nežna  sem  bila .  Zdaj  pa  sva  zaljubljena ,  oba ,  in  kar  ne  morem  verjeti ,  da  je  tako .  Končno  sem  se  sprostila ,  in  njemu  se  je  nekaj  zgodilo ,  kaj  pa  vem ,  kaj ,  vem  le ,  da  sva  zdaj  ganjena .  Ko  hodiva  po  mestu ,  me  objema ,  še  ko  sediva  na  klopci ,  se  objemava  . . .  No ,  to  noč  sem  prebedela  pri  Imanoel .  Prišel  je  Egon  in  smo  gledali  filme .  Prišel  je  srečen ,  pa  zajedljiv  in  narahlo  zadet ,  in  medve  sva  potrebovali  kar  nekaj  časa ,  da  se  je  vzpostavilo  novo  ravnovesje ,  ki  ga  on  premeša ,  kjer  koli  se  pojavi .  Skuhali  sva  najboljše  makarone  s  pesto  genovese ,  koruzo ,  kislo  smetano  in  parmezanom .  Ob  treh  ali  štirih  ponoči  sem  zadremala ,  se  prebujala  in  spet  spuščala ,  nekako  ves  čas  na  pol  poti  med  budnostjo  in  spanjem ,  dokler  mi  ni  uspelo  ostati  v  čudovitem  polsnu .  Ne  vem ,  če  sem  mislila  ali  sanjala ,  kajti  v  tem  stanju  se  včasih  počutim  kot  kreatorka  vsega ,  da  me  je  Egon  prijel  za  roko  in  sta  bili  najini  roki  topli  in  preplavil  me  je  božji  mir .  Priprla  sem  oči ,  da  se  prepričam ,  kaj  je  res  in  kaj  ni ,  pa  sem  imela  privid  velike  debele  kače ,  ki  se  je  leno  plazila  čez  njegove  boke ,  kar  se  mi  je  zdel  čudovit  prizor .  Prebudila  sem  se  in  njegova  roka  je  počivala  na  moji  glavi .  Vsi  smo  spali ,  vročina  se  je  premikala  pod  mojo  dlanjo ,  kamorkoli  sem  hotela .  Ta  toplota  je  bila  pomirjujoča .  Zjutraj  sta  se  Egon  in  Imanoel  sabljala  in  tepla ,  in  ko  sem  gledala ,  kako  jo  premaguje  na  tleh ,  se  mi  je  zdelo ,  kot  bi  se  ljubila  in  bi  njuni  grobi  dotiki  pomenili  poljube .  Na  smrt  sem  pogrešala  Princa .  Zalotim  se  spet ,  da  se  peljem  po  mislih  o  najini  usodnosti  in  nespremenljivosti .  To  me  zdaj  pomirja ,  vendar  ne  pozabljam ,  da  me  je  še  pred  kratkim  ugonabljalo . 

Spet  sem  prebedela  noč ,  doma ,  pa  na  nočnem  sprehodu  z  Imanoel .  Princa  sem  čakala  ves  dan  in  potem  vso  noč  in  ni  prišel .  Ne  vem ,  kaj  čutim ,  razen  da  bi  se  najraje  pognala  s  tega  roba  v  tisti  prepad .  Kamorkoli ,  pa  kar  koli  že  se  zgodi . 

Kadar  pišem ,  po  navadi  kadim ,  skoraj  zmeraj .  Zelo  zoprno  zdaj ,  ko  sem  si  včeraj  morda  zlomila  levi  kazalec .  Pa  sem  mislila ,  da  telo  ni  vredno  pozornosti !  Po  drugi  strani ,  ko  bi  ga  ne  imela ,  me  tudi  bolelo  ne  bi  …  Hotela  sem  pisati  o  čisto  drugih  rečeh .  Berem  Lermontovega  Junaka  našega  časa  in  iščem  v  njem  Imanoel ,  ki  se  je ,  kot  pravi ,  tako  istovetila  z  njim .  Saj  jo  tudi  najdem  tu  in  tam ,  predvsem  pa  Princa  in  Egona ,  kot  bi  ljudje  njihovega  kova  bili  zares  nekakšni  junaki .  Toda  Nietzsche  bi  na  to  lahko  odgovoril  z  odlomkom  o  pesnikih  iz  Zaratustre ,  ne  preveč  naklonjenim .  In  potem  bi  sama  dodala  zadnji  stavek ,  enak  tistemu  iz  sms-a ,  ki  sem  ga  poslala  Princu :  In  te  ljubim .  Tega  si  gotovo  ni  razlagal  −  to  je  metulj ,  ki  je  lep  samo  v  preletu ,  in  mi  smo  majčkeni ,  ko  je  ljubezen  z  veliko  … 

Poklicala  sem  bolnega  Princa  in  mu  sporočila ,  da  odhajam  jutri  domov ,  tako  pač ,  če  me  slučajno  želi  videti ,  preden  grem .  Nisem  ga  hotela  nadlegovati ,  ne  danes ,  ne  včeraj ,  ne  predvčerajšnjim ,  vendar  sem  najbrž  zvenela  zelo  zoprno .  Ne  morem  skriti ,  da  bi  mu  najraje  zagnala  jabolko  v  bučo ,  da  bi  prišel  k  sebi .  Žal  mi  je .  Nasploh  mi  je  žal ,  za  vse ,  rada  bi  se  počutila  drugače  in  bila  drugačna ,  to  je . 

Kar  naenkrat  so  dnevi  polni  Princa ,  venomer  prihaja ,  jaz  pa  še  zmeraj  porabim  veliko  energije  za  to ,  da  se  nazaj  utečem ,  kadar  gre .  Polna  sem  vtisov .  Višnja  pravi ,  da  zvenim  in  sem  videti  zaljubljena .  Toda  vem ,  njemu  se  zdim  čudna ,  in  počutim  se  tako  nerazumljeno ,  ko  me  gleda  ves  utrujen  od  noči  in  jutranje  miren ,  mene  pa  preplavlja  žalost .  Poslušala  sva  staro  glasbo ,  iz  kaset ,  ki  jih  je  posnel  pred  leti  in  ga  spominjajo  na  izlete  na  morje  s  prijatelji . 

Čakam ,  da  me  pokliče ,  ves  čas  čakam  na  to ,  da  bi  mi  pomagal ,  da  bi  moja  ugibanja  nadomestil  z  resnico ,  vsaj  z  nekim  boljšim  približkom .  Utrujena  sem .  In  hočem ,  da  si  vzame  čas  zame ,  za  kar  koli  v  zvezi  s  tem ,  nekaj ,  kar  koli  …  Pa  je  igral  tenis  in  ni  mislil  na  to .  Nadležno  je  zanj ,  ta  tragedija ,  moja  tragedija .  Najbrž  se  zelo  boji  misliti  name .  Potem  je  ponoči  le  poklical  in  mi  povedal  pravljico  o  fantu ,  ki  je  bil  navaden  in  se  je  zaljubil  v  princeso .  Tudi  ona  se  je  zaljubila  vanj .  Potem  je  ni  več  ljubil ,  ko  je  ona  njega  vseskozi  ljubila .  Počel  je  neumnosti  in  nazadnje  spoznal  svojo  zmoto .  In  sta  šla  na  morje  … 

Še  nekaj  ur  in  bova  sama  z  ljubim  in  bova  počela  kar  koli ,  in  sploh  ne  bova  počela  ničesar ,  če  bova  tako  hotela .  Tri  dni  bova  tako .  Moj  bo ,  čisto  moj  …

Stvari  niso  pojasnjene  do  konca .  Z  nekom  na  primer  preživiš  noč  in  sokreiraš  naslednje  jutro ;  vse  se  spremeni  ali  pa  ostane  isto .  In  vendar  je  tista  noč ,  kakršna  koli  že  je  bila ,  točna  takšna ,  kot  je  bila .  Dovršila  se  je  v  trenutku  pred  jutrom .  Je  mar  vseeno ?  Če  se  ali  pa  ne  odločiš ,  da  se  z  nekom  spet  vidiš ,  ljubiš ,  zapustiš  ali  ostaneš  …  Nadaljuješ ,  kjer  si  ostal  …  Nadaljuješ ,  kamor  še  nisi  šel  … 

Jedla  sem  hitro ,  nebo  je  postalo  na  mah  oblačno  iz  prej  sončnega ,  nasploh  letos  ves  čas  dežuje ,  ves  junij ,  že  pol  julija ,  in  kmalu  bo  dve  leti ,  odkar  se  je  ta  zgodba  začela  …  Vse ,  kar  potrebujem ,  je  cigareta ,  še  ena  in  še  ena .  Če  bi  komu  podarila  poln  pepelnik  ogorkov  in  rekla ,  glej ,  zate ,  čas ,  ko  te  ni  bilo ,  bi  bilo  to  le  napol  res .  To  sta  dve  ločeni  stvari  –  poln  pepelnik ,  samotni  čas .
