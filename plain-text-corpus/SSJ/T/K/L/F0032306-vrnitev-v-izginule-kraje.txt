 
821.163.631

SLOVENSKA  MATICA  V  LJUBLJANI

2000

Ne  samo  takrat  na  molu ,  ko  sem  prvič  slišal  tvoje  korake ,  tudi  kasneje ,  ko  sem  negiben  ležal  na  postelji ,  pogosto  bedel  do  zore ,  sem  čakal  na  tvoja  znamenja .  Nisi  se  mi  izneveril ,  večkrat  sem  te  videl  v  polsnu ,  v  sosednjem  prostoru  sem  slišal  tvoj  glas .  Vselej  si  mi  dajal  neka  znamenja  in  verjel  sem ,  da  mi  prinašaš  važno  sporočilo .

Iz  dneva  v  dan  sem  lahko  opazoval ,  kako  se  je  vedenje  ladjarjev ,  kapitanov  in  uglednih  trgovcev  do  mene  spreminjalo .  Začeli  so  me  pozdravljati  vnaprej  in  spoštljivo  nagibati  glave ,  ko  sem  šel  mimo .  Mojo  zadržanost  so  opravičevali  s  težavami ,  ki  jih  imam  z  jezikom ,  in  če  je  le  bilo  mogoče ,  je  v  mojem  imenu  govoril  Sammuel .  Ta  me  je  jemal  s  seboj  tudi  k  zaupnim  zmenkom  in  si  vzel  čas ,  da  mi  je  na  štiri  oči  pojasnil  tudi  tisto ,  kar  ni  bilo  izrečeno  in  česar  ni  bilo  videti .

Po  svoje  je  pa  tudi  res ,  kar  mi  je  že  marsikdo  potrdil ,  da  se  nič  ne  zgodi  kar  tako  in  da  drug  drugega  nimamo  radi  že  zato ,  ker  smo  kristjani .  Dosti  rajši  se  imamo  takrat ,  ko  nas  povežejo  koristi ,  te  pa  niso  vselej  vidne  že  na  prvi  pogled  in  včasih  jih  je  kar  težko  odkriti .  Tako  me  tudi  Sammuelova  skrajna  poštenost  in  skrb  za  moje  koristi  ne  presenečata  več .  Ko  sva  pregledala  vse  račune  in  potegnila  saldo ,  ni  bilo  mogoče  prikriti ,  da  sem  glavni  zakladnik  njegovih  poslov  in  da  je  banka  bolj  moja  kot  njegova .  Tega  še  nihče  ne  ve  in  njegov  ugled  bi  čez  noč  uplahnil ,  če  bi  se  izkazalo ,  da  je  v  resnici  on  moj  komitent  in  ne  jaz  njegov .  Bognedaj ,  da  bi  mu  storil  kaj  takega .  Zdaj ,  ko  je  pojasnjena ,  pa  je  njegova  prijaznost  do  mene  vendarle  precej  izgubila .  Koliko ,  se  še  nisem  odločil .

Nekateri  ugledni  meščani  Jude  na  tihem  sovražijo ,  zavidajo  jim  ugled ,  ki  so  si  ga  pridobili  z  bogastvom ,  in  Bogu  zamerijo ,  da  jim  je  dodelil  več  blagrov  kot  njim ,  ki  so  pravoverni .  O  tem  niti  ne  poskušam  soditi ,  je  pa  očitno ,  da  na  tem  svetu  nobena  resnica  ne  velja  za  vse .  Prečastiti  Orzonar  bi  gotovo  dejal ,  da  se  zlatu  klanjajo  tudi  verni ,  to  pa  pomeni ,  da  je  taka  božja  volja .  Ker  pa  si  Boga  zamišljamo  po  svoji  podobi ,  tudi  storimo  vse ,  da  bi  nam  služil .

Pogovori  s  teboj  niso  ostali  skriti  in  Sammuel  me  je  zaradi  tega  spet  vzel  v  precep .  Zaskrbelo  ga  je  moje  zdravje .  Na  dom  mi  je  poslal  dva  padarja .  Puščala  sta  mi  kri  in  popiti  sem  moral  cele  golide  smrdljivih  zvarkov .  Niti  pomisliti  ne  smem ,  kaj  vse  je  bilo  v  njih .  Tudi  ne  vem ,  če  so  mi  resnično  pomagali .  Še  največ  je  zalegel  stradež .  Postil  sem  se  ob  vodi  in  suhih  skorjah ,  da  se  je  skozme  videlo ,  glava  pa  je  postajala  bistra ,  kot  na  tolminskem  zraku .

Zla ,  ki  je  bilo  povzročeno  enemu ,  ni  mogoče  poravnati  pri  drugem .  V  dobra  dela  ne  verjamem .  Izmislili  so  si  jih  osamljeni  in  zapuščeni  ljudje ,  ki  bi  radi  verjeli ,  da  človek  ni  sam ,  da  nekdo  bedi  nad  njim  in  skrbi  zanj ,  ko  je  v  stiski .  To  misel  so  prevzeli  kutarji ,  verjamejo ,  da  so  oni  tisti ,  ki  v  božjem  imenu  pomagajo  revežem .  Če  bi  to  res  hoteli ,  bi  morali  najprej  razdeliti  svoje  imetje  in  se  pridružiti  siromakom .  Pretopiti  zlate  kelihe  v  božjake  in  hraniti  lačne .  A  so  gotovo  že  zdavnaj  ugotovili ,  da  zaradi  tega  revežev  ne  bi  bilo  nič  manj .  Tudi  lačnih  ne  bi  mogli  nikoli  nasititi ,  a  bi  dokazali  vsaj  to ,  da  besede  niso  samo  besede .

Vrnil  sem  se  pozno  ponoči .  Na  poti  sem  bil  domala  štiri  tedne .  Od  tega  na  morju  manj  od  polovice .  Tja  grede  je  bilo  vreme  gnilo ,  vseskozi  oblačno  in  megleno ,  vmes  je  tudi  lilo ,  v  poševnih  curkih .  Zdaj  s  te  zdaj  z  druge  strani .  Z  vlago  je  bilo  prepojeno  vse ,  česar  si  se  dotaknil .  Oblačila  so  že  začenjala  gniti ,  na  jeziku  sem  neprestano  imel  sol ,  čeprav  sem  usta  držal  zaprta .  Tudi  morska  bolezen  me  je  zdelovala ,  bal  sem  se  že ,  da  bom  izbljuval  drob .  Videti  sem  bil  dotolčen ,  kot  da  se  me  je  lotila  žolta  mrzlica .  Da  je  bilo  kar  resno ,  sem  sklepal  po  kapitanovem  obrazu  in  po  pogostih  obiskih  v  kajuti .

6.

Da  pa  ti  ne  bi  imel  vtisa ,  da  stojim  s  prekrižanimi  rokami  in  čakam  na  čudež ,  v  katerega  ne  verjamem ,  ti  moram  zaupati ,  da  sem  Sammuela  že  nekajkrat  skušal  posvariti ,  da  z  nesrečno  žensko  niso  ravnali  prav  ne  on  ne  njeni  upniki .  Ni  mi  ugovarjal  naravnost ,  mi  je  pa  dal  vedeti ,  da  moja  odgovornost  ni  nič  manjša  od  njegove .  Vse  mi  je  bilo  na  razpolago ,  samo  s  prstom  bi  bilo  treba  migniti  in  voda  bi  stekla  na  moj  mlin .  Napačno  pa  je  bilo  tudi  njeno  ravnanje  in  svojo  usodo  si  je  izbrala  sama .  Iskati  in  v  življenju  slediti  le  lastnemu  zadovoljstvu ,  je  sebično  in  vodi  v  greh ,  me  je  podučil .  Življenje  pomeni  žrtvovanje ,  življenju  vladajo  dolžnosti .  Kdor  se  jim  izogiba ,  ne  bo  doživel  ne  gmotne  blaginje  ne  dušnega  zadovoljstva .  Zato  brez  izpolnjenih  dolžnosti  tudi  sreče  ne  more  biti ,  ne  posmrtnega  odrešenja .  Kdor  tega  ne  razume ,  ni  dojel  božje  volje  in  višjega  reda ,  kateremu  je  treba  slediti .  Kdor  hoče  uveljaviti  le  svojo  voljo ,  je  ohol  in  hoče  biti  enak  Bogu ,  zato  ga  zadene  božja  kazen .

Vselej ,  ko  se  mi  kdo  približa ,  ali  ko  prestrežem  daljši  ženski  pogled  od  običajnega ,  pomislim ,  da  moja  veljava  ne  prihaja  iz  mene  samega ,  temveč  iz  banke .  Ženske  so  se  podale  na  lov  za  zlatom  in  jaz  sem  samo  še  ključ  od  trezorja .  Da  ne  pretiravam ,  ti  lahko  povem ,  da  sem  v  zadnjem  času  dobil  nekaj  mesenih  ponudb ,  od  oseb ,  pri  katerih  tega  ne  bi  pričakoval ,  po  tarifi ,  ki  je  nekajkrat  večja  od  običajne ,  se  razume .  In  kdo  mi  je  sporočil  žaljive  ponudbe ?  Kar  signora  Pellegrina ,  seveda  z  izgovorom ,  da  svojim  znankam  uslug  ne  more  odkloniti .  Morda  je  vse  skupaj  le  šala  in  izzivanje  nemočnega  starca ,  vendar  jaz  tega  ne  morem  jemati  drugače  kot  resno .  Nikoli  nisem  bil  in  nikoli  ne  bom  moralist ,  nobenih  meja  ne  postavljam  ne  mislim  ne  besedam ,  vse  pa  ima  svoje  meje . 

Večer  je  bil  tih ,  nebo  temno  že  ves  dan ,  zato  se  je  tudi  znočilo  hitreje  in  bolj  kot  ponavadi .  Bogve  kako  dolgo  sem  strmel  v  daljavo  in  iskal  poti  v  izginula  leta ,  med  obraze  minulih  let .  To  se  mi  ne  zgodi  dostikrat ,  a  kadar  se ,  dolgo  traja .

Compagno  Landrino ,  tega  človeka ,  ki  mu  je  v  resnici  ime  Fernando ,  bi  ti  moral  videti .  Njegova  vdanost  in  zanesljivost  sta  brez  primere .  Služba  mu  je  sveta  dolžnost .  Zmožen  ni  ne  laži  ne  prevare .  Sebičnosti  ne  pozna .  Nanj  se  lahko  zanesem  kot  na  samega  sebe .  Ker  ne  zna  šteti  več  kot  do  deset ,  je  bil  v  nemajhni  zadregi ,  ko  sem  ga  prvič  poslal  nadzirat  tovor ,  ki  so  ga  nosači  iztovarjali  iz  karavele .  Šlo  je  seveda  za  moje  blago .  Da  ne  bi  omajal  zaupanja  v  svojo  osebo ,  Fernando  svoje  neukosti  ni  upal  priznati .  Vendar  je  bilo  njegovo  poročilo  po  opravljenem  delu  pravilno  in  natančno .  Na  kratko  palico  je  z  nožičem  zarezoval  neke  znake  in  njegov  obračun  ni  bil  nič  slabši  od  tistega ,  ki  bi  ga  napravil  kateri  od  skladiščnih  pisarjev .  Spomnil  sem  se ,  da  so  si  na  enak  način  pomagali  tudi  hribovci  na  Cerkljanskem .  Kmečka  modrost  je  potemtakem  po  vsem  svetu  enaka ,  le  mi  si  domišljamo ,  da  smo  najpametnejši .

Zavil  sem  proti  katedrali ,  saj  so  njeni  zunanji  oboki  običajen  kraj  za  dogovorjena  in  nedogovorjena  srečanja .  Tam  si  prišleki  pridobivajo  in  izmenjujejo  obvestila ,  potrebna  za  preživetje .  Tja  menihi  iz  bližnjega  samostana  privedejo  tudi  tiste  tri  ali  štiri  slepce  in  celo  kakšnega  gobavca ,  katerim  nudijo  stalno  zatočišče ,  da  bi  jih  premožnejši  meščani  lahko  obdarovali  s  hrano ,  ki  jim  je  ostala  od  obeda .  Drugi  mimoidoči  pa  jim  lahko  naklonijo  običajno  miloščino  in  se  pri  Bogu  odkupijo  za  grehe ,  ki  so  jih  storili .  Takšen  je  tukajšnji  običaj .

Potem  sem  v  daljavi  vendarle  zagledal  premikajočo  se  postavo  in  v  njej  prepoznal  Beppa .  Primernejšega  sprehajalca  si  ob  tem  času  ne  bi  mogel  zamisliti ,  vendar  na  srečanje  z  njim  še  nisem  bil  pripravljen .  Vedela  sva  drug  za  drugega ,  v  njegovi  spelunki  pa  še  nisem  bil .  Zato  ne  bi  bilo  primerno ,  da  bi  ga  ogovoril  prvi .  Tudi  ga  še  nisem  videl  od  blizu  in  nisem  še  mogel  soditi ,  v  katero  gnezdo  sodi .  Je  krčmar  in  si  služi  kruh  z  nečednimi  posli ,  ker  ne  zna  delati  nič  drugega ,  ali  pa  so  njegovi  posli  podoba  njegove  duše  in  služi  pregrehi ,  ker  je  takšna  njegova  nrav ?  Če  bi  veljalo  slednje ,  se  človek  mojega  ugleda  na  javnem  kraju  z  njim  tudi  pogovarjati  ne  more ,  ker  bi  s  tem  sebe  preveč  ponižal .

Takšnole  premišljevanje ,  Landrino ,  bi  ti  nabrž  vzbudilo  začudenje  in  vprašanje ,  kaj  sem  sploh  hotel ,  sem  sploh  še  tisti ,  kot  sem  bil .  Zatrditi  ti  moram ,  da  se  sam  pri  sebi  nisem  nič  spremenil ,  so  me  pa  poučili ,  kaj  je  spodobno  in  prav ,  kakšnega  se  moram  kazati ,  da  se  mi  ne  bi  posmehovali  ali  me  omalovaževali .  To  mi  seveda  ne  bi  bilo  pogodu .

Odslej  bom  živel  le  še  po  svoji  volji .  S  pomisleki ,  kaj  se  spodobi  in  kaj  ne ,  sem  opravil .  Zato  sem  se  tudi  lahko  odločil ,  da  obiščem  Tri  pirate .  Kajti  misel  na  tujca - šepavca  se  mi  je  vračala  vedno  znova  in  tiho  prepričanje ,  da  je  njegov  prihod  povezan  z  mojo  preteklostjo ,  se  je  bilo  v  meni  že  tako  udomačilo ,  da  ga  nisem  mogel  več  odgnati .  Vedno  znova  pa  se  mi  je  vračala  tudi  prikrita  bojazen ,  da  me  kljub  poboju  Falcherinijeve  tolpe  in  razdejanju  Ville  Alte  nekdo  iz  te  preteklosti  še  vedno  zalezuje .  Vedno  znova  sem  premišljal ,  kdo  bi  to  lahko  bil ,  a  nisem  odkril  nobene  možnosti .  Bojazen  je  tudi  sicer  bila  v  nasprotju  z  razumom .  Kajti  če  bi  bil  kdo  od  njih  pomotoma  ostal  pri  življenju  in  bi  od  mene  pričakoval  denar ,  bi  do  njega  lahko  prišel  le  z  mojim  sodelovanjem  in  podporo ,  v  resnični  nevarnosti  bi  bil  on  sam ,  ki  je  bil  od  oblasti  že  obsojen ,  ne  pa  jaz ,  ki  sem  uradno  bil  legalni  dedič  prečastitega  Orzonarja .  Bil  sem  tudi  edini ,  ki  sem  s  predhodno  odobritvijo  vseh  prizadetih  imel  ključ  od  blagajne  in  poznal  skrivno  geslo ,  le  moje  ime  je  bilo  že  zdavnaj  poprej  tudi  deponirano  v  banki .

Vino  mi  je  neizmerno  prijalo ,  kot  da  mi  je  po  prestani  bolezni  manjkalo  prav  to .  Kar  prerojenega  sem  se  počutil .  Dobre  volje ,  pri  močeh ,  brez  sledu  čemernosti ,  ki  me  je  včasih  tlačila .

Pretekle  dogodke  pa  je  vendar  bilo  treba  spraviti  v  red  in  se  za  nekaj  odločiti .  Sem  se  zagovoril ,  osramotil ,  ali  se  je  zgodilo  še  kaj  hujšega ?  Zakaj  neznanemu  šantavemu  beraču ,  ki  sem  ga  srečal  prvič  v  življenju ,  dajem  tolikšen  pomen ?  Je  zaradi  obiska  zakotne  spelunke  padel  moj  ugled  v  očeh  njenega  lastnika ,  ki  živi  od  razvrata  in  vsakršnih  goljufij ?  Zakaj  se  sploh  menim  za  takšne  eksemplarje ?  Mi  je  nerodno  pred  služabnikom  Fernandom  ali  pa  morebiti  le  pred  samim  seboj ,  ker  sem  se  prestrašil  in  zbežal ?

Če  pa  pomislim ,  da  se  v  te  kraje  ne  bi  več  vrnil ,  je  to  bridek  občutek  in  pomisel ,  da  bi  posle  za  vselej  opustil ,  kar  žalobna .  A  zakaj  bi  si  delal  žalost ,  ko  za  to  ni  nobene  nuje ?  Nič  ni  dokončnega ,  še  vedno  se  lahko  premislim  in  storim  tisto ,  kar  mi  bo  všeč .  Nihče  drug  ne  odloča  o  tem .

Nikakor  tudi  ne  smem  škoditi  svojemu  zvestemu  Korzičanu ,  ki  mi  je  stal  ob  strani  sleherni  trenutek .  Sammuel  ga  je  prav  zame  poklical  z  njegovega  otoka ,  zanj  sem  bil  življenjska  priložnost ,  pripravljen  mi  je  bil  služiti  celo  desetletje ,  toliko  časa ,  da  bi  si  s  privarčevanim  zaslužkom  lahko  ustvaril  lasten  dom  in  družino .  Ta  želja  se  mu  bo  izpolnila  prej ,  kot  je  pričakoval .  Dobil  bo  odpravnino ,  odpeljal  se  bi  nazaj  na  svoj  otok  in  svojima  prvima  sinovoma  dal  imeni  po  dveh  dobrotnikih ,  po  meni  in  Sammuelu .

Signori  Pellegrini  sem  namenil  enoletno  najemnino  in  v  šali  dodal ,  da  bo  v  tem  času  že  dobila  novega  najemnika ,  če  bi  se  izkazalo ,  da  sem  ostal  kje  na  vzhodu .  Ko  ga  bo  res  izbrala ,  bo  lahko  prepričana ,  da  se  je  to  zgodilo  po  moji  volji .

Če  sem  pozneje  kdaj  pomislil  na  katero  od  njiju ,  to  še  ni  pomenilo ,  da  sem  jo  želel  videti .  Verjel  pa  sem ,  da  sta  vse  tiste  kolobocije  preživeli ,  da  nista  bili  v  gradu ,  ko  so  ga  požgali  in  razdejali .  In  da  ju  tudi  niso  vtaknili  v  ječo ,  ko  so  polovili  Falcherinijevo  tolpo .  Onidve  v  razbojništva  nista  bili  vpleteni ,  sta  pa  živeli  od  njih .  Vsakršna  skrb  za  Marijo  Luizo  se  mi  je  sploh  zdela  odveč .  Zanjo  je  poskrbela  njena  grofovska  žlahta ,  čeprav  je  bilo  že  tedaj  slišati ,  da  so  popolnoma  obubožali .  Če  so  jim  na  Villa  Alti  zasegli  vse  premoženje ,  jim  je  še  vedno  ostalo  pol  Poadižja  in  večji  del  mesta  Bozen .  Pavlina  pa  se  mi  je  že  tedaj  pohvalila ,  da  se  s  prisluženo  doto  lahko  kadarkoli  vrne  na  Kranjsko ,  kupi  kmetijo  in  vzame  moža ,  ki  ji  bo  po  volji .

Sammuel  je  vztrajal ,  da  potujem  svojemu  stanu  primerno .  Če  ne  že  z  lastno  kočijo  pa  vsaj  s  spremstvom ,  ki  bo  na  samotnih  poteh  skrbelo  za  mojo  varnost .

Takšno  je  to  življenje .  Nič  nismo  na  boljšem  od  živali ,  če  ne  celo  na  slabšem .  Mučimo  se  s  premišljevanjem ,  ne  moremo  se  sprijazniti  s  samim  seboj ,  na  vsakem  koraku  preži  na  nas  nevarnost .  Na  dobičku  smo  le ,  če  goljufamo  drug  drugega ,  zato  drug  drugega  tudi  potrebujemo .  Žejne  in  lačne  so  nas  pognali  v  življenje ,  kot  živino  na  pašo .  Sva  morebiti  vedela ,  čemu  je  namenjeno  življenje ,  če  je  sploh  čemu ?

Tisto ,  da  živimo  po  božji  volji ,  da  je  to  le  solzna  dolina ,  svojo  pravo  uresničitev  pa  bomo  dosegli  šele  po  smrti ,  je  marsikomu  v  tolažbo ,  a  nama  to  ni  bilo  dano .  Vsi ,  ki  smo  od  tega  sveta ,  se  večji  del  življenja  pehamo  za  boljšim  kosom  kruha ,  za  zaslužkom ,  ki  bi  nam  omogočil  preživetje  in  kolikor  toliko  varno  starost .  Večnost  je  tolažba  in  Boga  se  oklepamo ,  da  bi  se  rešili  zla ,  ki  ga  nosimo  v  sebi .  Če  bi  Bog  v  resnici  obstajal ,  bi  se  moral  z  gnusom  odvrniti  od  nas .  Mi  nismo  po  njegovi  podobi ,  še  živali  nismo  in  krivično  je  do  živali ,  če  se  primerjamo  z  njimi .

Poštni  voz  ima  tudi  to  prednost ,  da  lahko  izbereš  dan ,  ko  iz  mesta  ne  odhaja  nihče  od  tvojih  znancev ,  in  tako  vsaj  prvi  dan  vožnje  preživiš  brez  prič  in  tudi  prijaznega  obraza  ni  treba  kazati  za  vsako  ceno .

S  časom  se  vse  spreobrača  v  svoje  nasprotje .  Nekoč  je  bilo  nujno  in  neodložljivo ,  da  sva  se  umikala  na  jug  in  v  tuje  dežele ,  zdaj  pa  je ,  vsaj  zame ,  postalo  nujno ,  da  se  malodane  po  isti  poti ,  vračam  v  stare  kraje .  Le  kdo  bi  razumel  globlji  pomen  teh  naših  potovanj ,  in  kdo  bi  vedel ,  koliko  se  v  resnici  razlikujemo  od  mravelj ?

Zdaj  se  že  lep  čas  sprašujem ,  ali  moje  življenje  ni  bilo  zavoženo  že  od  samega  začetka .  Ne  živim  kot  žival ,  od  jutra  do  večera ,  od  enega  obroka  hrane  do  drugega ?  Izpolnile  so  se  mi  vse  želje ,  a  sem  še  vedno  nezadovoljen .  Spremlja  me  odbčutek ,  da  sem  nekaj  zamudil ,  a  ne  morem  odkriti ,  kaj  bi  to  lahko  bilo .  Nekaj  bi  rad  spremenil ,  a  ni  kaj  spremeniti .

Je  pa  ta  nekdanji  condotiere  nenavadno  podoben ,  ne  boš  verjel  komu ,  nekdanjemu  roparskemu  vitezu  Falcheriniju ,  grofu  Vilalti .  Če  ne  bi  bil  prepričan ,  da  je  mrtev ,  ne  bi  dvomil .  Isti  dolgi  obraz ,  zdaj  že  prepreden  z  gubicami ,  tako  gostimi ,  da  na  njem  ni  več  za  prst  gladke  kože ,  in  s  tenkimi  brčicami ,  pač  v  eni  od  svojim  možnih  podob .  Teh  je  bilo  več ,  a  njegov  pogled  in  izraz  okrog  ust ,  se  nista  spremenila ,  Če  je  v  teh  stvareh  sploh  še  zaupati  spominu ?

Biti  na  cesti  dneve  in  noči ,  ob  vsakem  vremenu ,  pozimi  in  poleti ,  ni  lahko .  Midva  oba  sva  izkusila ,  da  je  takšen  kruh  grenak ,  da  z  njim  preživijo  le  najbolj  trdni .  Ni  čudno ,  da  so  de  Egger  in  njegovi  iskali  še  stranske  zaslužke .  Počasi  pa  so  jim  ti  postali  glavni .  Skromnost  ni  dokaz  pameti  in  iznajdljivosti  in  poštenost  je  vrlina  le  za  tiste ,  ki  ne  zmorejo  drugega .

Kar  oddahnil  sem  se ,  saj  sem  se  na  tihem  bal ,  da  so  spomini  na  razbojništvo  še  živi  in  da  bi  kdo  lahko  povprašal ,  kaj  me  je  prineslo  v  te  kraje .  Vidiš ,  pozaba  in  molk  sta  prekrila  našo  preteklost .  Kar  niso  okusili  na  svoji  koži ,  za  mlade  že  ne  obstaja  več .  Blaženo  pozabljenje ,  to  je  prava  pot  do  božjega  kraljestva .

Jaz  za  to  potrebnih  vrlin  nisem  imel .  Borghieri  je  vedel ,  da  znam  gospodariti  in  da  sem  se  kot  oskrbnik  kapitlja  obnesel  bolje  kot  drugi .  Med  deklami  in  hlapci  sem  imel  prvo  besedo ,  in  če  smo  se  kdaj  sporekli ,  so  gospodje  vedno  dali  prav  meni .

Ženske  so  mi  pokazale  na  ena  od  vrat  shrambe ,  kjer  so  nekoč  vrtnarji  shranjevali  samokolnice ,  koše  in  košare ,  potrebne  za  delo  v  parku  in  na  vrtovih .  Ni  mi  šlo  v  glavo ,  za  kaj  gre ,  da  pa  ni  po  sredi  nesporazum ,  sem  se  hotel  kar  najhitreje  prepričati .  Lahko  bi  se  motil ,  moj  spomin  le  ni  čisto  zanesljiv ,  lahko  da  so  shrambo  predelali  in  zdaj  služi  drugemu  namenu . 

28.

Vprašal  sem  jo ,  kje  je  zvedela  zame ,  kako  je  sploh  vedela ,  kje  naj  me  išče ,  saj  je  preteklo  že  toliko  časa  in  steklo  toliko  vode . 

Za  njenim  hrbtom ,  na  vratih  njunega  bednega  bivališča ,  se  je  pojavila  postava  dolgonogega  fantina ,  ki  je  bil  na  prvi  pogled ,  Bog  mi  je  priča ,  da  je  res  bilo  tako ,  bolj  podoben  tebi  kot  meni .  Bolje  rečeno :  podoben  samo  tebi  in  prav  nič  meni .  Da  si  vedno  imel  svetlejše  lase  kot  jaz ,  ne  bi  mogel  tajiti .  Da  je  tvoj  obraz  bolj  okrogel  od  mojega ,  tudi  ne .  Da  so  tvoja  ušesa  enkrat  večja  od  mojih ,  bi  zagotovo  potrdil  vsakdo ,  ki  naju  pozna .

Dolgo  sem  opazoval  tega  fanta ,  ki  je  prikrajšan  celo  za  tisto ,  kar  ima  večina  ljudi  v  izobilju .  Bled  je ,  ustnice  ima  plavkaste ,  kot  jih  imajo  srčni  bolniki .  Tisti ,  ki  imajo  šibko  srce  že  od  rojstva  in  zanje  ni  pomoči .  Delati  ne  smejo  in  so  na  breme  drugim .  Zanje  ni  mogoče  storiti  nič  drugega  kot  moliti  za  hitro  smrt .  Se  pa  včasih  zgodi ,  da  takšnole ,  od  Boga  zaznamovano  bitje ,  preživi  cela  desetletja .  Bojda  jih  največ  poberejo  prav  Kristusova  leta .

Zdaj  lahko  grem ,  kamor  hočem  in  kadar  hočem .  Če  to  izgovorim  na  glas ,  se  čudno  sliši .  Prvič  sem  se  kar  zdrznil .  Kamor  hočem ?  Je  to  res ?  Hočem ?  Kamor ?  Mar  za  tem  ne  tiči  neka  zvijača ,  ki  sem  jo  spregledal ?  Sem  res  kam  nameraval ?  Sem  šel  na  pot  zato ,  da  bi  se  vrnil  v  svoj  rojstni  kraj ? .  Če  me  še  tu  nihče  ne  prepozna  več ,  tam  sploh  ne  bo  nikogar ,  ki  bi  bil  kdaj  slišal  zame  in  na  katerega  bi  se  lahko  obrnil .  Tam  živijo  svoje  življenje .  Še  Pavlina ,  ki  je  iz  svojega  kraja  prišla  pred  kratkim ,  se  ne  bo  vračala .  Naj  se  še  enkrat  vrnem  v  Genf ,  ko  pa  sem  ga  zapustil  z  namenom ,  da  se  ne  vrnem  več ?

31.

32.

Tommaso  je  medtem  že  ugotovil ,  da  se  bo  kmalu  začelo  temniti ,  zato  se  moram  odločiti ,  kaj  bova  storila .  Bova  prenočila  tu ,  v  kareti  ali  ob  ognju ,  ali  pa  se  vrneva  v  bližnjo  vas ,  v  Nagaro .  Noč  bo  svetla ,  če  se  obrneva ,  bo  mula  sama  znala  domov . 

Možno  je  tudi ,  da  se  ločiva .  Posloviva  in  odideva  vsak  na  svojo  stran .  V  tem  primeru  pričakuje  od  mene  dva  petaka .  Kujon  je  bil  med  potjo  očitno  vse  premislil  in  se  dobro  pripravil  na  slovo .  Če  nič  drugega ,  bi  me  iz  kolesnic  vrgla  zahteva  po  dveh  petakih ,  za  katera  se  nisva  bila  dogovorila .  Toliko  so  mu  obljubili  tisti ,  ki  so  ga  prišli  iskat  v  mojem  imenu .  Po  svoje  sem  mu  moral  dati  prav .  Sva  se  dogovorila  kaj  drugega ?  Sem  od  njega  izrecno  zahteval ,  da  me  pelje  k  Villa  Alti ?

Villa  Alta  je  bila  videti  kot  poletni  dvorec ,  kamor  gospodje  prihajajo  na  oddih ,  v  resnici  pa  je  bila  že  izgubljeni  dom  propadlega  grofa  Falcherinija ,  kateremu  je  od  vseh  viteških  časti  ostalo  le  ropanje .  Zbral  je  veliko  bogastvo ,  podedoval  pa  sem  ga  jaz ,  ki  sem  zanj  imel  najmanj  zaslug .  Nikoli  nisem  verjel ,  da  je  zares  umrl .  On  je  bil  tudi  veliki  glumač ,  ki  je  v  prevarah  iskal  smisel  svojega  življenja ,  morda  pa  si  je  na  ta  način  dokazoval  tudi  moč ,  ki  je  ni  več  imel .  Morda  se  je  naveličal  vsega  in  izginil ,  da  bi  se  nekje  drugje  prikazal  v  drugačni  podobi .  Prepričan  sem ,  da  sem  ga  pred  kratkim  srečal ,  da  sva  se  vozila  v  istem  poštnem  vozu .

Kakšna  je  bila  usoda  grofice  Marije  Luize ?  Ona  je  odšla  z  gradu ,  še  preden  so  ga  porušili .  Imela  je  svoj  denar ,  za  njo  je  poskrbel  tudi  don  Borghieri ,  bila  je  njegova  skrita  ljubezen .  Nikoli  nismo  zanesljivo  vedeli ,  ali  ga  je  dala  umoriti  ona  ali  pa  je  bila  njegova  smrt  naključna .  Slučajna ,  kot  se  pravi ,  če  je  vzrok  neznan ,  toda  vzrok  vedno  je .

Če  bi  mogel  sešteti  vse  rodove ,  ki  so  kdaj  tlačili  to  zemljo ,  ne  bi  našel  četvernega  sežnja ,  kjer  še  niso  gnile  človeške  kosti  in  niso  pokopane  sanje  preteklih  rodov . 

V  Otušju  sem  živel  kot  tele  na  paši .  Dokler  je  bil  gospodar  še  samski ,  brez  hlapcev  in  dekel  ne  bi  preživel .  Potreboval  nas  je  kot  oko  v  glavi .  Ko  pa  se  je  oženil  in  so  začeli  prihajati  otroci ,  so  vsa  tuja  usta  postajala  odveč ,  gospodar  me  je  začenjal  sovražiti .  Zavedal  sem  se  tega ,  a  me  ni  posebej  bolelo .  Verjel  sem ,  da  je  vsega  kriva  revščina ,  ta  pa  je  enako  pestila  posle  in  gospodarja .  Najbolj  in  najdlje  je  trpel  Antonio .  Kot  tržaškega  najdenčka  so  ga  dali  v  rejo  otuškemu  gospodarju .  Slutil  je  svoje  poreklo ,  in  če  bi  se  bil  rodil  v  zakonu ,  bi  živel  kot  gospod .  Nesrečna  usoda  mu  je  morala  žgati  dušo ,  spregovoril  pa  o  njej  ni  nikoli .  Bil  je  v  Trstu  in  na  Friulskem ,  poizvedoval  je  za  svojimi  predniki  in  se  vrnil  v  otuški  hlev .  V  gnoju  je  dočakal  svoj  konec .  Druge  poti  zanj  ni  bilo .  Zame  pa  je  storil  veliko  dobrega .  Vse  svoje  upe  je  prenesel  name  in  jaz  sem  v  njegovem  imenu  dosegel  vse ,  kar  bi  bil  moral  doseči  on .

Gozd  se  je  redčil ,  vse  več  je  bilo  grmičevja ,  vmes  goličave  s  travo .  Kar  nekako  znano  mi  je  postalo  vse  naokrog ,  kot  da  bi  bil  tod  že  hodil .  A  zagotovo  nisem .  Le  iz  daljave ,  iz  otroških  let  se  vračajo  vedno  iste  podobe  krajev  in  ljudi .  Iz  Otušja ,  razumljivo .  Pred  kratkim  sem  se  spet  dolgo  mudil  v  tistih  krajih .  V  spominu  ni  ostalo  le  tisto ,  kar  bi  si  rad  prihranil  za  nove  čase ,  v  spominu  se  nabirajo  tudi  stvari ,  s  katerimi  ne  veš ,  kaj  bi .  Tako  ali  tako  je  vse ,  kar  doživljamo ,  brez  globljega  smisla .  Pomen ,  kolikor  ga  je ,  je  le  na  površini  in  za  kratek  čas .

Še  na  Višarje  in  v  Kelmorajn  ne .  Božja  pot  bi  se  jim  čisto  sfižila ,  namesto  na  Boga  in  na  svetnike  bi  ves  čas  mislili  na  svoje  backe  in  to  se  že  vnaprej  ve ,  da  takšna  molitev  ni  nič  vredna .  Čeprav  pripovedujejo ,  da  se  je  Frančišek  Asiški  najraje  družil  z  živalmi .  Zgodba  je  pastirjem  na  kožo  pisana ,  a  še  ni  dobila  prave  veljave .

Vse  doslej ,  na  vsej  moji  poti ,  je  bila  voda  postranska  stvar  in  nikoli  še  pomislil  nisem ,  da  bi  me  lahko  odvrnila  od  prave  smeri .  Ker  pa  sem  bil  vmes  pozabil  že  tudi  nanjo ,  je  vse ,  kar  bi  še  lahko  počel  v  prihodnje ,  postalo  odvisno  od  nje .  Razen  vode ,  se  razume .

Ko  sem  se  v  vodi  očedil ,  sem  moral  priznati ,  da  je  koža  na  levi  roki  že  močno  prizadeta .  Počrnele  so  bile  ne  le  blazinice  na  prstih ,  temveč  že  kar  celi  prsti  in  skoraj  polovica  dlani .  Res  je  bila  barva  kože  še  močno  različna  od  tiste  na  nogi ,  bolj  modrikasta  in  neenakomerno  napeta ,  kot  da  bi  šlo  za  podplutbe  ali  nekakšne  stiskanine .  V  najboljšem  primeru  le  posledica  krčevitih  oprijemov ,  ko  sem  bil  v  nevarnosti ,  da  bom  zdrsnil  v  prepad .  Bog  ve ,  kdo  ve ?  Pokazalo  se  bo  šele  v  prihodnjih  dneh ,  prvi  resnični  znaki  lahko  že  jutri  ali  pojutrišnjem .  Če  je  podplutba ,  bo  ob  robovih  postala  rdečkasta  in  rumena .  Če  ne  bo ,  pač  ne  bo ,  resnico  je  treba  vzeti  na  znanje .

Ni  bilo  lahko  vstati  in  narediti  prve  korake .  K  sreči  sem  bil  že  prej ,  ko  sem  imel  še  obe  dlani ,  podlaket  pritrdil  na  berglo ,  zato  se  zdaj  lahko  opiram  nanjo ,  ne  da  bi  jo  držal .  Včasih  bi  bil  mislil ,  da  so  vse  te  okončine ,  ki  jih  imaš  od  rojstva ,  nujno  potrebne .  A  ni  tako .  Na  človeku  je  marsikaj  odveč .  Če  bi  mogel  pogledati  v  svojo  notranjost ,  bi  se  šele  prepričal  o  resničnem .  Tisto ,  kar  se  vidi  od  zunaj ,  je  videz ,  bistvo  pa  je  lahko  nekaj  čisto  drugega .  Človeško  telo  je  tudi  grešno  in  je  že  zaradi  tega  zapisano  propadu .

Pastirji  so  vsi  še  nedorasli  fantini ,  a  nič  ne  kaže ,  da  bi  imeli  koga  nad  seboj  ali  ga  morali  spraševati  za  svet .  O  vsem  odločajo  sproti  in  sami .  Dali  so  mi  jesti  in  piti ,  od  prvega  trenutka  so  ravnali  z  menoj ,  kot  da  sem  nemočen  bolnik .  Dvignili  so  me  in  me  pitali .  Pregledali  so  moje  rane ,  namazali  z  zdravilnimi  mažami  in  svežo  smolo ,  kar  mi  je  dobro  delo ,  bolj  kot  bi  pričakoval .

Nikakor  pa  ne  bi  mogel  reči  in  niti  namigovati  ne  smem  v  tej  smeri ,  da  so  pastirji  morebiti  dobri  z  menoj  zaradi  koristi ,  ki  sem  jim  jo  prinesel .  Takšni  kot  so ,  so  brez  vzroka ,  kar  po  svoji  naravi .  So  pa  nas  učili ,  spet  mi  prihaja  na  misel  pater  Ulderik ,  učitelj  naše  trdnosti ,  da  je  dvom  oče  odrešitve .  Ker  se  najbolj  trdna  vera  poraja  iz  dvomov .  Tem  otrokom  moram  njihovo  vero  potrditi ,  napraviti  še  bolj  trdno .  Moja  misel  je  morebiti  bogotajska  in  bogoskrunska ,  saj  sem  prepričan ,  da  bo  bogato  plačilo ,  ki  ga  bodo  dobili ,  potrdilo  njihovo  zaupanje  v  ljudi .  Meni  to  ni  bilo  nikoli  dano ,  tudi  potrebe  po  njem  nisem  imel ,  zdaj  pa  čutim ,  da  je  to  velika  stvar . 

Iz  dneva  v  dan ,  če  se  temu  lahko  tako  reče ,  njihovo  govorico  bolje  razumem  in  še  več  bi  je  razumel ,  ko  bi  bolje  slišal .  A  se  bojim  močneje  povrtati  v  uho ,  da  se  mi  prst  ne  bi  vdrl  globlje  v  lobanjo .  Da  se  ne  bi  zgodilo  kaj  podobnega ,  kot  se  je  zadnjič ,  bilo  je  včeraj  ali  predvčerajšnjim .  Dnevi  se  izmikajo ,  kot  bi  padali  v  prepad .  Ko  sem  začutil ,  da  s  prstom  vrtam  po  možganih ,  je  bilo  že  prepozno . 

Tu ,  kjer  sem ,  mi  je  prav  dobro ,  ne  morem  si  predstavljati ,  da  bi  mi  lahko  bilo  boljše .  S  svojim  notranjim  očesom  dosežem  prav  vse ,  kar  si  zaželim ,  in  še  veliko  drugega ,  ki  pride  pred  oči  kar  samo  od  sebe .

Bil  sem  pa  prepričan ,  da  je  bolečina  huda  in  je  obraz  spačen  od  trpljenja ,  razum  moten ,  če  ne  čisto  izgubljen .
