 
Nobenega  moškega  ni  mogoče  opredeliti  z  enim  samim  arhetipom .  Vsak  živi  v  svojem  življenju  različne  vidike .  In  pri  vsakem  se  arhetip  izoblikuje  na  drugačen  način .  Zato  je  zame  pomembno ,  da  moj  pogled  vedno  zajema  določen  svetopisemski  lik  s  svojo  življenjsko  zgodbo  in  razvojno  zgodovino .  Zelo  je  koristno ,  da  Sveto  pismo  ne  opisuje  popolnih  moških .  Pri  vsakem  od  velikih  mož  tudi  neprizanesljivo  razkriva  šibkosti  in  senčne  strani .  To  je  tolažilno  za  bralca .  Kajti  moškim  v  Svetem  pismu  ni  prizaneseno  s  spopadi  in  nevarnostmi .  Vedno  znova  zaidejo  v  past  svojih  nagnjenj  ali  v  skušnjavo ,  da  bi  dovolili ,  da  o  njih  odločajo  od  zunaj ,  in  se  prilagodili .  Prav  v  vzponih  in  padcih  moči  in  šibkosti ,  luči  in  sence ,  zaupanja  in  strahu ,  ljubezni  in  sovraštva  se  mora  moški  potrjevati .  Moški  hoče  spopad  in  boj .  To ,  da  je  lahko  poražen ,  vzame  v  zakup .  Prezira  preveč  varne  poti .  Sveto  pismo  nam  opisuje  nevarne  in  pustolovske  poti ,  na  katerih  moški  postane  moški .  In  upam ,  da  bodo  te  poti  nagovorile  bralce  in  v  njih  prebudile  njihovo  moško  energijo . 

Izak  v  Geraru  obogati ,  tako  da  mu  Filistejci  zavidajo  in  mu  zato  zasujejo  vodnjake ,  ki  jih  je  izkopal  njegov  oče  Abraham .  To  je  prispodoba  tega ,  da  Izak  ni  imel  več  dostopa  do  vodnjakov  svojega  očeta .  Ni  mogel  piti  iz  izvira  očeta .  Ni  bil  deležen  njegove  moči .  Morda  je  njegova  mati  Sara  slabo  govorila  o  očetu  in  s  tem  preprečila  sinu ,  da  bi  se  z  njim  poistil .  Poznam  sinove ,  ki  zaničujejo  svoje  očete ,  saj  jih  vidijo  samo  skozi  motna  očala  matere ,  ki  jih  je  prikazovala  kot  utelešenje  nezanesljivosti  in  spolnega  pohlepa .  Takšno  razvrednotenje  očeta  razvrednoti  lastno  moškost .  Tedaj  se  očetova  življenjska  sila  ne  more  pretakati  v  sinu  in  sin  usahne .

Izak  je  lik  pomehkuženega  moškega ,  ki  trpi  zaradi  lastne  nemoči .  Moški ,  ki  ga  je  oče  zapustil  in  ki  tudi  ne  najde  nadomestnega  očeta ,  ob  katerem  bi  lahko  razvijal  svojo  identiteto ,  se  v  svojem  vedenju  ravna  po  ženskah .  Ženska  merila  prevzame  za  svoje  življenje .  Zanj  tudi  družba  postane  nadomestna  mama .  Namesto  da  bi  sam  oblikoval  družbo ,  jo  uporablja  kot  skrbnico  svojih  potreb .  Walter  Hollstein  meni ,  da  je  zaradi  velikega  števila  pomehkuženih  moških  naša  družba  postala  » nemoška  in  psevdomaterinska :  zavetje ,  varnost ,  vodenje ,  pravila ,  preverjanje ,  nadzor ,  varstvo ,  spremstvo  in  vzdrževanje  daje  v  naravnost  uničujoči  meri «  ( Hollstein ,  23 ) .  Toda  naš  čas  potrebuje  v  pozitivnem  smislu  moške  vrednote ,  kot  sta  odgovornost  in  pionirski  duh .  Pri  Izaku  postane  očitno :  » Nemoški  moški  tudi  za  ženske  ni  več  noben  izziv «  ( Hollstein ,  24 ) .  Moški  ne  more  nič  za  to ,  da  ga  je  njegov  oče  zapustil .  Vendar  se  tej  težavi  ne  sme  izogniti  in  mora  prevzeti  odgovornost  zase .  Mora  se  naučiti  biti  blizu  samemu  sebi ,  se  podpirati ,  namesto  da  sam  sebe  vedno  znova  zapusti  in  zbeži  od  lastne  moškosti .  Izak  je  izziv  za  današnjega  moškega ,  da  se  sprijazni  s  svojo  ranljivostjo  in  notranjo  zapuščenostjo ,  da  preneha  igrati  vlogo  žrtve  in  postane  –  tako  kot  Izak  na  koncu  svojega  življenja  –  blagoslov  za  druge . 

Postati  moški  pomeni  tudi  biti  oče ,  ne  glede  na  to ,  ali  je  moški  tudi  biološki  ali  le  duhovni  oče  sinov  ali  hčera .  Biti  oče  pomeni  nuditi  drugim  oporo ;  jim  posredovati  veselje  do  življenja ,  jih  podpirati ,  tako  da  si  upajo  življenje  vzeti  v  svoje  roke .  V  bližini  očeta  si  sinovi  in  hčere  upajo  delati  tudi  napake .  Vedo ,  da  jih  oče  ne  bo  napadel .  Smejo  tudi  priti  k  njemu ,  če  zaidejo  na  stranpoti .  Oče  se  ne  oklepa  svojih  otrok ,  spusti  jih  iz  rok .  Vendar  jih  podpira .  Otroci  vedo ,  da  se  vedno  lahko  vrnejo ,  se  nanj  naslonijo  in  pri  njem  najdejo  pomoč  in  tolažbo . 

6.  Mojzes :  voditelj 

Ker  je  Mojzes  nekdo ,  ki  je  izkusil  Boga  in  se  zaradi  s  svojega  srečanja  z  Bogom  notranje  preobrazil ,  mu  ljudstvo  verjame ,  kar  reče .  Vsekakor  pa  se  tudi  po  globokem  izkustvu  Boga  na  gori  Sinaj  vedno  znova  poraja  upor  proti  Bogu  in  proti  Mojzesu .  Ljudstvo  zapade  v  samopomilovanje :  » Kdo  nam  bo  dal  jesti  meso ?  Spominjamo  se  rib ,  ki  smo  jih  zastonj  jedli  v  Egiptu ,  kumar ,  lubenic ,  pora ,  čebule  in  česna .  Zdaj  pa  naša  duša  hira ;  ničesar  več  ni ,  le  mano  imamo  pred  očmi «  ( 4  Mz  11,4 – 6 ) .  Mojzes  se  pritoži  pri  Bogu :  »  [ … ]  zakaj  nisem  našel  milosti  v  tvojih  očeh ,  da  si  naložil  name  breme  vsega  tega  ljudstva ?  [ … ]  Ne  morem  sam  nositi  vsega  ljudstva ;  kajti  pretežko  je  zame «  ( 4  Mz  11,11.14 ) .  Moški  na  vodilnih  položajih  razumejo  to  tožbo .  Včasih  se  jim  godi  tako  kot  Mojzesu .  Svojo  nalogo  doživljajo  kot  breme .  Zdi  se ,  da  sodelavci  ne  razumejo ,  kaj  bi  jim  radi  posredovali .  Bog  ukaže  Mojzesu ,  naj  vzame  sedemdeset  mož .  Njim  bo  dal  Bog  nekaj  duha ,  ki  je  v  Mojzesu ,  tako  da  ne  bo  več  sam  nosil  odgovornosti .  Marsikateri  moški  se  raje  zlomijo  pod  svojim  bremenom ,  kot  da  bi  porazdelili  breme  na  več  ramen  in  skupaj  rešili  probleme . 

Mojzes  se  mora  spoprijemati  z  vedno  novimi  težavami  in  nasprotovanji .  V  deželo ,  ki  mu  jo  je  obljubil  Bog ,  pošlje  poizvedovalce .  Ti  prinesejo  iz  dežele  sadove .  Vendar  ljudstvo  plašijo ,  češ  da  v  deželi  živijo  velikani ,  katerim  se  ne  bi  mogli  postaviti  po  robu .  Kdor  vodi  druge ,  ima  vedno  znova  težave  z  ljudmi ,  ki  se  upirajo .  Očrnijo  vse ,  kar  pokažemo  podjetju  kot  vizijo .  Povsod  vidijo  samo  negativno .  Namesto  da  bi  se  veselili  sadov ,  ki  jih  prinaša  nova  dežela ,  gledajo  velikane ,  ki  so  ovira  na  poti .  Veliko  potrpljenja  je  potrebno ,  da  vztrajamo  pri  svoji  viziji  in  se  vedno  znova  spoprijemamo  z  nasprotovanji .  Ljudstvo  je  desetkrat  godrnjalo  nad  Bogom  in  Mojzesom .  In  Mojzes  je  vedno  znova  nastopil  kot  zagovornik  ljudstva .  Naj  Bog  vendar  oprosti  ljudstvu .  Boga  se  da  omehčati .  Toda  moški ,  ki  so  godrnjali ,  morajo  umreti .  Samo  njihovi  otroci  bodo  videli  obljubljeno  deželo .  Tako  ljudstvo  še  osemintrideset  let  blodi  po  puščavi .  In  nasprotovanja  in  upori  se  nadaljujejo .  Pri  vseh  teh  sporih  Mojzes  nikoli  ne  obupa ,  temveč  se  vedno  znova  zavzame  za  svoje  ljudstvo .  A  ker  je  enkrat  podvomil  v  to ,  da  lahko  Bog  ljudstvu  dejansko  da  vode ,  sam  ne  sme  vstopiti  v  obljubljeno  deželo .  Uspeh  svojih  prizadevanj  mora  prepustiti  drugemu .  Povzpne  se  na  goro  Nebo ,  da  vidi  deželo ,  ki  jo  je  Bog  obljubil  ljudstvu .  Potem  postavi  naslednika ,  Józueta ,  in  umre .  Ljudstvo  ga  pokoplje  v  dolini  v  moábski  deželi .  Vendar  do  danes  nihče  ne  ve ,  kje  je  Mojzesov  grob .

S  krstom  so  vsi  kristjani  maziljeni  za  preroka .  Naša  naloga  prerokov  ima  več  vidikov .  Prerok  je  tisti ,  ki  prvobitno  in  osebno  izreka  Boga .  Vsakdo  je  prerok ,  kadar  enkratne  besede ,  ki  jih  Bog  govori  le  v  njegovem  življenju ,  izrazi  na  tem  svetu .  Vsakdo  lahko  o  Bogu  pove  nekaj ,  kar  lahko  izreče  le  on .  Vsakdo  lahko  razkrije  vidik  Boga ,  ki  lahko  zasveti  na  tem  svetu  le  po  njem .  Druga  prerokova  naloga  je ,  da  vidi  stvari  tako ,  kot  jih  vidi  Bog :  » Pravi  prerok  nas  brezkompromisno  spominja  na  to ,  kdo  dejansko  smo ,  zakaj  smo  tu  in  kaj  smo  v  Božjih  očeh  in  njegovem  srcu «  ( Arnold ,  198 ) .  Odpre  nam  oči ,  da  spregledamo  utvare ,  ki  smo  si  jih  pod  vplivom  mnenja  drugih  ustvarili  o  sebi  in  stanju  našega  sveta .  V  vsakemu  od  nas  je  torej  notranji  prerok .  Vendar  je  pogosto  zasut .  Ali  pa  praskamo  le  po  površini .  Potem  postanemo  stalni  nergači ,  ki  so  nezadovoljni  s  trenutnim ,  ne  poznajo  pa  poti  v  prihodnost .  Pravi  umetnik  ima  vedno  dostop  do  svojega  notranjega  preroka .  » Prava  umetnost  je  preroška  [ … ]  Pošten  umetnik  nam  kaže  videnje  stvarnosti ,  ki  nas  poziva ,  da  vidimo ,  slišimo  in  čutimo  na  nov  način «  ( Arnold ,  201 ) .

Kako  se  na  Petrovem  liku  učim  postati  moški ?  Zame  je  pri  srečanju  s  Petrom  pomembno  spoznanje ,  da  mi  ni  treba  biti  popoln .  Ne  gre  za  to ,  da  sem  brez  napak ,  temveč  za  pripravljenost ,  da  si  v  svoji  strastnosti ,  pa  tudi  v  svoji  strahopetnosti  in  tesnobi  upam  hoditi  po  poti ,  za  katero  Bog  ve ,  da  jo  zmorem .  Evangeliji  Petra  ne  opisujejo  kot  dolgočasnega ,  temveč  kot  impulzivnega  moškega ,  ki  se  takoj  odzove ,  če  ga  kdo  kaj  vpraša  ali  se  od  njega  pričakuje ,  da  kaj  stori .  Peter  si  raje  opeče  prste ,  kot  da  bi  taktiziral  in  razmišljal ,  kako  bi  se  lahko  čim  hitreje  rešil  iz  položaja .  Peter  pokaže  svoje  srce  in  svoja  čustva ,  tudi  če  niso  združljiva  z  Jezusovim  stališčem .  Uči  se  v  upiranju .  V  vseh  vzponih  in  padcih  njegovega  življenja  vidim  moškega ,  ki  se  ne  skriva ,  moškega , v  čigar  delih  vselej  začutimo  njegovo  srce .  To  srce  pozna  vse  prepade ,  ki  jih  čutim  tudi  v  sebi :  hrepenenje ,  ljubezen ,  pa  tudi  strahopetnost ,  tesnobo ,  nezaupanje  in  izdajstvo .  Moški  ne  postanem  tako ,  da  se  skrijem ,  temveč ,  če  delujem  tak ,  kakršen  sem ,  kljub  nevarnosti ,  da  bom  naredil  očitno  napako ,  nad  katero  bodo  lahko  ogorčeni  vsi  moralisti .  Peter  tvega ,  da  bo  ranjen ,  vendar  se  bori  za  to ,  kar  čuti .  Bistveno ,  ko  postajamo  moški  je ,  da  se  pokažemo  in  se  ne  skrivamo ,  da  si  opečemo  prste  in  ne  umikamo  roke ,  da  odpremo  srce  in  se  ne  zapremo  ali  pobegnemo .  Moški ,  ki  se  izmika  življenju ,  postane  karikatura  prave  moškosti .  Morda  je  cool  in  uspešen .  Vendar  nikoli  ne  bo  moški . 

Postati  moški  po  zgledu  svetega  Pavla  pomeni  zame  predvsem  priti  v  stik  z  svojim  poslanstvom .  Pri  Pavlu  me  navdušuje  to ,  da  na  zunaj  ni  bil  značilen  moški .  Bil  je  majhen ,  grbast  in  bolan .  Ne  izpolnjuje  enostranske  predstave  o  moškem  z  lepim  telesom .  S  svojo  zunanjo  podobo  ne  naredi  nobenega  posebnega  vtisa .  Toda  bil  je  neverjetno  močan  in  žilav .  Morda  bi  mu  marsikateri  psiholog  danes  pripisal  nevrotične  strukturne  vzorce ,  na  primer  pretirano  občutljivost  ali  prisiljenost .  Toda  Pavla  tudi  to  ni  odvrnilo ,  da  ne  bi  izpolnil  svoje  naloge .  Trpel  je ,  vendar  ni  zapadel  v  samopomilovanje .  Sprejel  se  je  takšen ,  kot  je  bil .  Ni  izpolnil  kakega  ideala ,  ne  ideala  značilnega  menedžerja  ne  značilnega  misijonarja .  S  svojo  osebnostjo ,  takšen ,  kakršen  je  bil ,  z  vsemi  navzven  kaj  malo  privlačnimi  stranmi  je  izpolnil  svoje  poslanstvo .  Izpostavljal  se  je  nevarnostim .  Pokazal  se  je ,  kakršen  je  bil ,  pokazal  je  tudi  svojo  bolezen  in  svoje  psihične  pomanjkljivosti .  Prav  s  tem  je  dal  od  sebe  največ .  Naredil  je  več  kot  vsi  drugi  apostoli ,  med  katerimi  je  bila  večina  po  telesni  moškosti  bržkone  močnejša  od  njega . 
