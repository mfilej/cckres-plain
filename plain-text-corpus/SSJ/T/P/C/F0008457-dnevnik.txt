 
Avtomobili  so  splavali  na  površje  pred  trinajstimi  leti  z  zmago  na  tradicionalnem  festivalu  v  Subotici .  Kot  takrat  mnogi  slovenski  bendi ,  so  za  izrazno  sredstvo  izbrali  srbohrvaški  jezik ,  saj  je  bilo  tako  lažje  razširiti  trg  na  južne  predele  naše  bivše  ( širše )  domovine .  To  jim  je  vsekakor  uspelo ,  vendar  dejstvo ,  da  so  bili  od  naših  " bratskih  narodov "  vseskozi  deležni  večje  pozornosti  in  spoštovanja  kot  od  slovenskega  poslušalstva ,  še  kako  bode  v  oči .  Po  treh  albumih  ( Mjesec  je  opet  pun ,  Dugo  toplo  ljeto ,  Krenimo ) ,  ki  so  poželi  velik  uspeh  po  celi  bivši  Jugoslaviji ,  je  za  Avtomobile  nastopilo  novo  obdobje ,  ko  se  je  bilo  treba  zaradi  novonastalih  razmer  prilagoditi  manjšemu ,  slovenskemu  tržišču .  Z  odličnimi  slovenskimi  teksti  so  dokazali ,  da  je  mogoče  tudi  v  domačem  jeziku  spesniti  kaj  poslušljivega ,  kar  nima  banalnega  prizvoka .  Prav  te  dni  pa  so  Avtomobili  ponovno  prestopili  slovenske  meje  in  sklenili  obuditi  spomin  poslušalcem  v  Srbiji .  Beograjska  založba  Big  City  Dream  je  namreč  objavila  prvi  iz  niza  albumov  novogoriškega  kvarteta ,  kar  vsekakor  pomeni  zgodovinski  dogodek ,  saj  je  to  prvi  licenčni  album  katerekoli  slovenske  skupine ,  objavljen  v  Srbiji  po  letu  1991 .  Skratka ,  Avtomobili  ostajajo  posebnost  na  slovenskem  glasbenem  prizorišču  in  zvezda  stalnica ,  ki  se  ne  ozira  na  modne  trende ,  temveč  ostajajo  zvesti  svojim  načelom .  S  svojo  glasbo  očarajo  predvsem  tiste ,  ki  glasbe  ne  " uporabljajo "  le  kot  sredstvo  za  zabavo .  Ali  kot  je  zapisal  Drago  Mislej  -  Mef  v  spremnem  besedilu  k  albumu  Drugi  svet :  " Preveč ,  da  bi  slovenske  deklice  lulale  v  hlačke  in  premalo ,  da  bi  domači  fantje  razbili  pol  telovadnice . "
