 
V  Sloveniji  se  praznovanje  1.  maja  začne  že  nekaj  dni  prej .  Dan  boja  proti  okupatorju  je  namreč  še  zmeraj  državni  praznik ,  z  vsemi  dodatki ,  ki  pritičejo  tako  pomembnemu  dogodku .  27.  april  je  dela  prost  dan ,  z  mnogo  majhnimi  in  z  eno  veliko ,  osrednjo ,  državnobitno  proslavo  v  Cankarjevem  domu .  Tokratni  govornik  je  bil  Dimitrij  Rupel ,  ki  je  pred  zbranim  avditorijem  še  enkrat  odločno  in  ognjevito  odigral  svojo  agitatorsko  vlogo  strastnega  Nato  zagovornika .  Besede  bradatega  ministra  so  bile  predvidljive ,  Nato  in  EU  je  označil  kot  organizaciji  » enakopravnega  sporazumevanja ,  sodelovanja  in  sprave « .  Po  ministrovem  govoru  so  zbrani  gromko  zaploskali .  Vendarle  pa  njegove  besede  niso  požele  le  odobravanja .  Ravno  nasprotno ,  ministrov  govor  je  bil  povod  za  protinatovsko  manifestacijo ,  za  » aktivni  in  kreativni  odpor  proti  obstoječemu  in  vsiljenemu  enomiju « .  Kaj  se  je  pripetilo ?  » Rupel  ni  nosilec  nikakršne  funkcije ,  ki  bi  opravičevala  položaj  slavnostnega  govorca  na  proslavi .  To  in  dejstvo ,  da  je  bil  brez  pojasnila  zavrnjen  govorec ,  ki  so  ga  predlagali  borci ,  me  je  napeljalo  na  misel ,  da  bo  proslava  zlorabljena  za  ponovno  agitacijo  za  vstop  Slovenije  v  zvezo  Nato , «  je  pojasnil  Andrej  Pavlišič .  Manifestacija  zaradi  perverzne  narave  Ruplovega  nastopa ,  kakor  je  ministrov  govor  poimenoval  Pavlišič ,  se  je  pravzaprav  začela  šele  po  koncu  osrednje  proslave .  Ko  je  Gallusovo  dvorano  začela  zapuščati  slovenska  elita ,  med  katerimi  je  bil  tudi  vrh  slovenskih  političnih  veljakov ,  je  kakšnih  30  protestnikov ,  zbranih  v  preddverju  Cankarjevega  doma ,  začelo  dvigovati  transparente  in  svoje  glasove .  Gesla  » Nato  okupator ,  Rupel  kolaborator !  Svobodo  v  ospredje ,  Nato  v  smeti «  in  podobna  so  osupnila  praznično  razpoložene  odhajajoče .  » Po  več  glasnih  minutah ,  med  katerimi  smo  poskrbeli ,  da  nas  slišijo  tisti ,  katerim  je  bilo  naše  sporočilo  namenjeno ,  smo  se  odločili ,  da  odidemo  ven  in  morebiti  poizkušamo  priti  ponovno  v  notranjost  Cankarjevega  doma  skozi  drug  vhod .  Z  namenom ,  da  ponovimo  akcijo  ob  obloženih  mizah  nadstropje  višje .  Pred  tem  smo  pobrali  še  vse  letake  in  lističe ,  ki  smo  jih  poprej  odvrgli .  A  drugič  nas  v  Cankarjev  dom  niso  več  spustili « .  Razposajena  akcija  je  bila  seveda  presenečenje ,  tako  varnostniki  kot  visoki  obiskovalci  kaj  takšnega  sploh  niso  pričakovali .  Večina  se  z  njihovim  sporočilom  in  nastopom  seveda  ni  strinjala ,  vseeno  pa  je  bilo  opaziti  tudi  nekatere ,  vsaj  zadržane  znake  simpatije .  Simbolno  gesto  podpore  ali  pa  morda  le  dopuščanja  drugačnega  mnenja  je  naredil  Matjaž  Hanžek ,  ki  je  osebno  pozdravil  protestnike . 

Foto  DENIS  LUKA  SARKIĆ
