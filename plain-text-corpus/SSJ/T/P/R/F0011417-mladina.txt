 
Najdlje  smo  zaupali  tistim ,  ki  so  nam  najbolj  daleč ,  Skandinavcem  in  Nizozemcem .  Tudi  njim  huda  prede .  Na  zadnjih  nizozemskih  volitvah  se  je  popolnoma  obskurna  lista  Pima  Forteyna  zavihtela  v  vladno  sedlo  in  veselo  jaha  žrebca  nestrpnega  šovinizma .  Z  osuplostjo  smo  spoznali ,  kako  Švedska  prikriva  svoje  nečednosti  in  kolaboriranje  z  nacizmom  v  drugi  svetovni  vojni .  Danska  za  evropske  križe  in  težave  nikoli  ni  imela  posebej  radodarne  dlani .  Ampak  keglji  padajo  eden  za  drugim .  Tokrat  je  na  vrsti  Norveška .  Ja ,  Norveška  zunaj  vsakega  suma .  Očitno  je  bilo  prelepo ,  da  bi  lahko  trajalo .  Carl  Ivar  Hagen  je  s  svojo  populistično  in  ksenofobno  Stranko  napredka  pridno  zastavljal  klasična  demagoška  vprašanja .  Mož  je  imel  dobre  živce  in  ni  hotel  prehitevati  dogodkov .  Nihče  se  ni  posebej  vznemirjal  nad  njegovo  politično  folkloro .  Potem  pa  se  je  čez  noč  vse  obrnilo  na  glavo .  Počilo  je .  Sredi  oktobra  so  raziskave  javnega  mnenja  pokazale ,  da  bi  Stranka  napredka  na  volitvah  zbrala  36 %  glasov ,  se  pravi  kar  12 %  več  od  prve  zasledovalke ,  Delavske  stranke  nekdanjega  premiera  Jensa  Stoltenberga .  Koalicija  desnega  centra ,  ki  je  na  oblati  od  volitev  leta  2001 ,  bi  si  na  volitvah  napraskala  vsega  skupaj  21,8 %  glasov  nezadovoljnih  Norvežanov .  Ta  neverjetni  uspeh  je  posledica  frustracije  Norvežanov ,  ki  jim  je  vlada  zaprla  pipice  sicer  bajeslovno  bogatih  naftnih  črpališč  in  hranila  zaloge  za  hude  dni ,  ko  bo  zmanjkalo  fosilnih  goriv .  Hagen  seveda  podpihuje  žerjavico  in  vzneseno  razlaga  zadovoljni  publiki ,  kar  ta  rada  sliši .  Njegova  pot  na  oblast  bo  » mešanica  revolucije  in  miroljubne  reorganizacije « .  Stranka  napredka  se  sicer  ne  identificira  s  tradicionalno  ekstremno  desnico ,  vendar  pa  z  največjim  veseljem  povzema  njene  parole .  » Šel  bom  po  danski  poti  in  zaostril  azilno  in  imigracijsko  politiko . «  Tudi  na  Danskem  je  namreč  na  oblasti  vlada  desnega  centra ,  v  kateri  se  šopiri  ksenofobna  Stranka  danskega  ljudstva .  Danska  vlada  je  letos  spomladi  sprejela  skrajno  protisloven  imigracijski  zakon .
